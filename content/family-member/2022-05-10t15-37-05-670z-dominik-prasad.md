---
createdAt: 2022-12-10T20:06:14.082Z
name: Hari Singh Hundal
birthdate: 1898-01-01
image: /images/hari-singh.jpg
nickname: harihundal
starred: true
---
ਬਾਬਾ ਜੀ ਹਰੀ ਸਿੰਘ ਵਲਦ ਦਲੀਪ ਸਿੰਘ 

ਬਾਬਾ ਜੀ ਦਾ ਜਨਮ ਇਕ ਅੰਦਾਜ਼ੇ ਮੁਤਾਬਿਕ ਸੰਨ 1898 ਅਤੇ 1900 ਦੇ ਵਿਚਾਲ਼ੇ ਜਿਹੇ ਦਾ ਸੀ। ਛੋਟੀ ਉਮਰ ਵਿਚ ਹੀ ਉਨ੍ਹਾਂ ਦੇ ਮਾਤਾ ਜੀ ਦਾ ਦੇਹਾਂਤ ਹੋ ਗਿਆ। ਉਨ੍ਹਾਂ ਦੇ ਪਿਤਾ ਜੀ ਦਲੀਪ ਸਿੰਘ ਨੇ ਦੂਜਾ ਵਿਆਹ ਕਰਵਾ ਲਿਆ ਜਿਸ ਉਪਰੰਤ ਸੰਨ 1905 ਵਿਚ ਉਨ੍ਹਾਂ ਦੇ ਛੋਟੇ ਭਰਾ ਗੁਰਬਖ਼ਸ਼ ਸਿੰਘ ਦਾ ਜਨਮ ਹੋਇਆ। ਤਕਰੀਬਨ ਤਿੰਨ ਕੁ ਸਾਲ ਬਾਅਦ ਉਨ੍ਹਾਂ ਦੀ ਦੂਜੀ ਮਾਂ ਦਾ ਵੀ ਦੇਹਾਂਤ ਹੋ ਗਿਆ।

ਛੇਤੀ ਹੀ ਬਾਬਾ ਹਰੀ ਸਿੰਘ ਦਾ ਵਿਆਹ ਕਰ ਦਿੱਤਾ ਗਿਆ। ਉਨ੍ਹਾਂ ਵੇਲ਼ਿਆਂ ਦੇ ਰਿਵਾਜ਼ਾਂ ਅਨੁਸਾਰ ਵਿਆਹ ਤੋਂ ਬਾਅਦ ਮੁਕਲਾਵਾ ਸਮਾਂ ਪਾ ਕੇ ਤੋਰਿਆ ਜਾਂਦਾ ਸੀ। ਦੁਖਾਂਤ ਇਹ ਵਾਪਰਿਆ ਕਿ ਮੁਕਲਾਵਾ ਆਉਣ ਤੋਂ ਪਹਿਲਾਂ ਹੀ ਉਨ੍ਹਾਂ ਦੀ ਪਤਨੀ ਸਦੀਵੀ ਵਿਛੋੜਾ ਦੇ ਗਈ। ਕੁੱਝ ਚਿਰ ਪਿੱਛੋਂ ਬਾਬਾ ਜੀ ਹੁਰਾਂ ਦਾ ਦੂਜਾ ਵਿਆਹ ਪਿੰਡ ਮਾਹਲ ਪੁਰ ਵਿਖੇ ਹੋਇਆ।

ਚੜ੍ਹਦੀ ਉਮਰੇ ਹੀ ਬਾਬਾ ਜੀ ਫ਼ੌਜ ਵਿਚ ਭਰਤੀ ਹੋ ਗਏ। ਛੋਟਾ ਭਰਾ ਪੜ੍ਹਨ ਵਿਚ ਹੁਸ਼ਿਆਰ ਸੀ ਇਸ ਲਈ ਬਾਬਾ ਜੀ ਨੇ ਉਹਨੂੰ ਹਮੇਸ਼ਾ ਉੱਚੀ ਪੜ੍ਹਾਈ ਲਈ ਪ੍ਰੇਰਿਤ ਕੀਤਾ ਅਤੇ ਲੋੜੀਂਦੇ ਹੀਲੇ-ਵਸੀਲੇ ਵੀ ਕੀਤੇ। ਫ਼ੌਜ ਵਿਚ ਜਾਣ ਤੋਂ ਪਹਿਲਾਂ ਬਾਬਾ ਜੀ ਨੇ ਆਪਣੀ ਮਾਲੀ ਹਾਲਤ ਦੀ ਪਰਵਾਹ ਨਾ ਕਰਦਿਆਂ ਛੋਟੇ ਭਰਾ ਗੁਰਬਖ਼ਸ਼ ਸਿੰਘ ਨੂੰ ਜਲੰਧਰ ਸ਼ਹਿਰ ਵਿਚ ਇੱਕੋ ਇੱਕ ਸਿੱਖਾਂ ਦੇ ਸਕੂਲ 'ਦੋਆਬਾ ਖ਼ਾਲਸਾ ਹਾਈ ਸਕੂਲ' ਦੇ ਹੋਸਟਲ ਵਿਚ ਦਾਖਲ ਕਰਵਾ ਦਿੱਤਾ ਜੋ ਕਿ ਇੱਕ ਬਹੁਤ ਵੱਡਾ ਉੱਦਮ ਸੀ। ਉਹਨੀਂ ਦਿਨੀਂ (ਸੰਨ 1914)ਪਹਿਲੀ ਵਿਸ਼ਵ ਜੰਗ ਲੱਗ ਗਈ। ਬਾਬਾ ਜੀ ਆਪਣੀ ਬਟਾਲੀਅਨ ਨਾਲ਼ 'ਮਿਸੋਪਟਾਮੀਆ' ਜਿਹਦਾ ਅੱਜ ਨਾਂ ‘ਇਰਾਕ’ ਹੈ, ਵਿਚ ਚਾਰ ਸਾਲ ਲੜਾਈ ਵਿਚ ਰਹੇ। ਜੰਗ ਤੋਂ ਬਾਅਦ ਜਦੋਂ ਬਾਬਾ ਜੀ ਵਾਪਸ ਪਿੰਡ ਆਏ ਤਾਂ ਉਨ੍ਹਾਂ ਦੀ ਦੂਜੀ ਪਤਨੀ ਦਾ ਵੀ ਦੇਹਾਂਤ ਹੋ ਚੁੱਕਾ ਸੀ। ਤੀਜੀ ਵਾਰ ਉਨ੍ਹਾਂ ਦਾ ਵਿਆਹ ਪਿੰਡ ਗੁੰਮਟੀ ਰਾਮਪੁਰਾ ਫੂਲ ਵਿਚ ਹੋਇਆ।

ਨੌਕਰੀ ਦੌਰਾਨ ਜਦੋਂ ਬਾਬਾ ਜੀ ਅਫ਼ਗ਼ਾਨਿਸਤਾਨ ਦੇ ਖ਼ੈਬਰ ਇਲਾਕੇ ਵਿਚ ਤਾਇਨਾਤ ਸਨ। ਉਨ੍ਹਾਂ ਦਾ ਛੋਟਾ ਭਰਾ ਗੁਰਬਖ਼ਸ਼ ਸਿੰਘ ਵੀ ਪੜ੍ਹਾਈ (ਡਿਪਲੋਮਾ) ਪੂਰੀ ਕਰਕੇ ਬਾਬਾ ਜੀ ਕੋਲ਼ ਖ਼ੈਬਰ ਜਾ ਪਹੁੰਚਿਆ ਅਤੇ ਉੱਥੇ ਹੀ ਪੈਰਾ ਮਿਲਟਰੀ ਵਿਚ ਭਰਤੀ ਹੋ ਗਿਆ।

ਬਾਬਾ ਜੀ ਦੇ ਦੋ ਬੇਟੇ ਸਨ। ਜਿਨ੍ਹਾਂ ਵਿਚ ਹਰਬੰਸ ਸਿੰਘ ਵੱਡਾ ਅਤੇ  ਗੁਰਨਾਮ ਸਿੰਘ ਉਸ ਤੋਂ ਦੋ ਸਾਲ ਛੋਟਾ ਸੀ। ਸੰਨ 1929 ਵਿਚ, ਗੁਰਨਾਮ ਸਿੰਘ ਦੇ ਜਨਮ ਵੇਲ਼ੇ ਬਾਬਾ ਜੀ ਨਸੀਰਾਂਬਾਦ, ਰਾਜਸਥਾਨ ਕੰਟੋਨਮੈਂਟ ਵਿਚ ਸਨ। ਇਸੇ ਸ਼ਹਿਰ ਵਿਚ ਹੀ ਬਾਬਾ ਜੀ ਨੌਕਰੀ ਤੋਂ ਰਿਟਾਇਰ ਹੋਏ। 

ਫ਼ੌਜ ਦੀ ਨੌਕਰੀ ਤੋਂ ਵਿਹਲੇ ਹੋ ਕੇ ਬਾਬਾ ਜੀ ਨੇ (ਰਾਜਸਥਾਨ ਵਿਚ) ਬੱਸ ਖ਼ਰੀਦ ਕੇ ਕਾਰੋਬਾਰ ਸ਼ੁਰੂ ਕੀਤਾ। ਕੁੱਝ ਕੁ ਸਾਲਾਂ ਬਾਅਦ ਇਹ ਕਾਰੋਬਾਰ ਵੇਚ ਦਿੱਤਾ ਅਤੇ ਭਾਰਤ ਦੇ ਸੂਬੇ ਉੱਤਰ ਪ੍ਰਦੇਸ਼ ਦੇ ਲਖੀਮਪੁਰ ਇਲਾਕੇ ਵਿਚ ਦੋ ਮੁਰੱਬੇ ਜ਼ਮੀਨ ਖ਼ਰੀਦ ਕੇ ਖੇਤੀ ਕਰਨੀ ਸ਼ੁਰੂ ਕਰ ਦਿੱਤੀ। ਇਸੇ ਦੌਰਾਨ ਉਨ੍ਹਾਂ ਦਾ ਵੱਡਾ ਬੇਟਾ ਹਰਬੰਸ ਸਿੰਘ, ਪੰਜਾਬ ਦੇ ਜਲੰਧਰ ਸ਼ਹਿਰ ਤੋਂ ਆਪਣੀ ਪੜ੍ਹਾਈ ਮੁਕੰਮਲ ਕਰਕੇ ਭਾਰਤੀ ਹਵਾਈ ਸੈਨਾ ਵਿਚ ਭਰਤੀ ਹੋ ਗਿਆ। ਉਹ ਆਪਣੀ ਮੁੱਢਲੀ ਸਿਖਲਾਈ ਲਈ ਸੂਬਾ ਸਿੰਧ ਜਾਣ ਤੋਂ ਪਹਿਲਾਂ ਆਪਣੇ ਪਿਤਾ ਜੀ ਨੂੰ ਮਿਲਣ ਲਈ ਲਖੀਮਪੁਰ ਆਇਆ ਜਿੱਥੇ ਮਲੇਰੀਆ ਹੋਣ ਕਾਰਨ ਉਸ ਦਾ ਦੇਹਾਂਤ ਹੋ ਗਿਆ। ਦੋ ਕੁ ਸਾਲਾਂ ਬਾਅਦ ਸ਼ਾਇਦ ਸੰਨ 1947 ਵਿਚ ਬਾਬਾ ਜੀ ਲਖੀਮਪੁਰ ਤੋਂ ਜ਼ਮੀਨ ਵੇਚ ਕੇ ਪਿੰਡ ਜਲਭੈ ਪੱਕੇ ਤੌਰ ਤੇ ਆ ਗਏ।

ਬਾਬਾ ਜੀ ਦਾ ਜੁੱਸਾ ਇਕਹਿਰਾ ਅਤੇ ਫੁਰਤੀਲਾ ਸੀ। ਉਹ ਬਹੁਤ ਨਿੱਘੇ ਸੁਭਾਅ ਦੇ ਸਨ। ਉਹ ਸਿੱਖ ਰਹਿਤ ਮਰਿਆਦਾ ਦੇ ਪੱਕੇ ਧਾਰਨੀ ਸਨ ਅਤੇ ਕੀਰਤਨ ਵੀ ਕਰਿਆ ਕਰਦੇ ਸਨ। ਸ਼ਾਇਦ ਇਸੇ ਕਰਕੇ ਹੀ ਭਾਈਚਾਰਾ ਉਨ੍ਹਾਂ ਨੂੰ ਭਾਈ ਹਰੀ ਸਿੰਘ ਵੀ ਆਖਦਾ ਸੀ। ਉਹ ਵਹਿਮਾਂ ਭਰਮਾਂ ਤੋਂ ਕੋਹਾਂ ਦੂਰ ਸਨ। ਜਿਸਦੀ ਮਿਸਾਲ ਇਕ ਘਟਨਾ ਤੋਂ ਮਿਲ਼ਦੀ ਹੈ। ਅਸਲ ਵਿਚ ਸਾਡੇ ਪਿੰਡ ਤੋਂ ਉੱਤਰ ਪੱਛਮ ਦਿਸ਼ਾ ਵੱਲ ਪਿੰਡ ਕੋਟਲ਼ੀ ਪੈਂਦਾ ਹੈ। ਕੋਟਲੀ ਤੋਂ ਚੜ੍ਹਦੇ ਪਾਸੇ ਵੱਲ ਪੈਂਦੇ ਪਿੰਡ ਸ਼ਾਮਚੁਰਾਸੀ ਨੂੰ ਜਾਂਦੇ ਹੋਏ ਰਾਹ ਤੇ ਇੱਕ (ਸ਼ਾਇਦ ਕਿਸੇ ਸਾਧੂ ਦਾ) ਡੇਰਾ ਸੀ। ਇਸ ਡੇਰੇ ਦੀ ਬਹੁਤ ਮਾਨਤਾ ਸੀ। ਗੁਰਬਾਣੀ ਦੀ ਸਿੱਖਿਆ ਤੋਂ ਉਲਟ ਚੱਲਦਿਆਂ ਕਈ ਸਿੱਖ ਪਰਿਵਾਰ ਵੀ ਆਪਣੀਆਂ ਮੰਨਤਾਂ ਪੂਰੀਆਂ ਕਰਵਾਉਣ ਲਈ ਕਰਮਕਾਂਡ ਵਿਚ ਯਕੀਨ ਕਰਦਿਆਂ ਇੱਥੇ ਸੁੱਖਣਾ ਸੁੱਖ ਲੈਂਦੇ ਸਨ। ਸੁੱਖਣਾਂ ਸੁੱਖਣ ਲਈ ਥੋੜ੍ਹੀ ਜਿਹੀ ਮਿੱਟੀ ਬਾਹਰੋਂ ਚੁੱਕ ਕੇ ਡੇਰੇ ਵਿਚ ਪਏ ਮਿੱਟੀ ਦੇ ਢੇਰ ਤੇ ਰੱਖ ਦਿੱਤੀ ਜਾਂਦੀ ਸੀ। ਉਸ ਡੇਰੇ ਦੇ ਦੁਆਲ਼ੇ ਹਮੇਸ਼ਾ ਬਹੁਤ ਸਰਕੰਡੇ ਉੱਗੇ ਰਹਿੰਦੇ ਸਨ। ਇੱਕ ਦਿਨ ਬਾਬਾ ਜੀ ਨੇ ਉੱਥੋਂ ਸਰਕੰਡੇ ਵੱਢ ਕੇ ਘਰ ਵਰਤਣ ਲਈ ਲੈ ਆਂਦੇ। ਪਰਿਵਾਰ ਦੇ ਬਹੁਤੇ ਜੀਆਂ ਨੇ ਚਿੰਤਾ ਜ਼ਾਹਿਰ ਕੀਤੀ, ਕਿਉਂਕਿ ਲੋਕਾਂ ਦਾ ਮੰਨਣਾ ਸੀ ਕਿ ਜਿਹੜਾ ਵੀ ਉਸ ਡੇਰੇ ਖ਼ਿਲਾਫ਼ ਕੁੱਝ ਕਰੇਗਾ ਤਾਂ ਉਸ ਨੂੰ ਦੁੱਖ ਤਕਲੀਫ਼ ਇੱਥੋਂ ਤੱਕ ਕਿ ਮੌਤ ਦਾ ਸਾਹਮਣਾ ਵੀ ਕਰਨਾ ਪੈ ਸਕਦਾ ਹੈ। ਬਾਬਾ ਜੀ ਨੇ ਇਸ ਦੀ ਪਰਵਾਹ ਨਾ ਕੀਤੀ। ਕੁੱਝ ਦਿਨਾਂ ਬਾਅਦ ਬਾਬਾ ਜੀ ਸੁਤੇਸਿਧ ਹੀ ਬਿਮਾਰ ਪੈ ਗਏ ਪਰ ਜਲਦੀ ਹੀ ਠੀਕ ਹੋ ਗਏ। ਅਸਲ ਵਿਚ ਉਨ੍ਹਾਂ ਨੇ ਲੋਕਾਂ ਵਿਚੋਂ ਵਹਿਮ ਦੂਰ ਕਰਨ ਲਈ ਹੀ ਸਰਕੰਡੇ ਵੱਢ ਕੇ ਲਿਆਂਦੇ ਸਨ। ਜਿਸ ਵਿਚ ਉਹ ਕੁੱਝ ਹੱਦ ਤਕ ਕਾਮਯਾਬ ਵੀ ਹੋਏ।

ਉਨ੍ਹਾਂ ਨੇ ਇੱਕ ਗਾਂ ਰੱਖੀ ਹੋਈ ਸੀ ਜਿਹਦੀ ਸੰਭਾਲ਼ ਉਹ ਖ਼ੁਦ ਕਰਦੇ ਸਨ। ਉਨ੍ਹਾਂ ਕੋਲ ਤਕਨੀਕੀ ਮੁਹਾਰਤ ਵੀ ਬਹੁਤ ਸੀ। ਸਾਡੇ ਹੁੰਦਲ ਪਰਿਵਾਰ ਕੋਲ਼ ਤਕਰੀਬਨ ਚਾਰ ਜਾਂ ਪੰਜ ਕੱਪੜੇ ਸਿਉਣ ਵਾਲ਼ੀਆਂ ਮਸ਼ੀਨਾਂ ਸਨ ਜਦੋਂ ਉਨ੍ਹਾਂ ਵਿਚ ਕੋਈ ਨੁਕਸ ਪੈ ਜਾਂਦਾ ਤਾਂ ਬਾਬਾ ਜੀ ਹੀ ਉਨ੍ਹਾਂ ਦੀ ਮੁਰੰਮਤ ਕਰਦੇ। ਬਾਬਾ ਜੀ ਕੋਲ਼ ਕੁੱਝ ਕੁ ਸੰਦ ਜਿਵੇਂ ਕਿ ਪਲਾਇਰ (ਪਲਾਸ), ਸਕਰਿਊ ਡਰਾਈਵਰ ਆਦਿਕ ਸਨ ਜਿਨ੍ਹਾਂ ਦੀ ਵਰਤੋਂ ਕਰਦਿਆਂ ਉਹ ਝੱਟ ਮਸ਼ੀਨ ਠੀਕ ਕਰ ਦਿੰਦੇ। ਉਹ ਹਰਮੋਨੀਅਮ ਵਜਾਉਣ ਦੀ ਕਲਾ ਵਿਚ ਵੀ ਮਾਹਿਰ ਸਨ।

ਉਹ ਆਪਣੀ ਜ਼ਿੰਦਗੀ ਦੇ ਅਖੀਰਲੇ ਅੱਠ ਕੁ ਸਾਲ ਪਿੰਡ ਜਲਭੈ ਵਿਚ ਰਹੇ। ਆਖ਼ਰੀ ਸਾਲਾਂ ਵਿਚ ਉਹ ਸਾਹ ਦੀ ਬਿਮਾਰੀ ਨਾਲ਼ ਜੂਝਦੇ ਰਹੇ। ਸਮੇਂ ਦੇ ਨਾਲ਼ ਬਿਮਾਰੀ ਵਧਦੀ ਗਈ ਅਤੇ ਸੰਨ 1955 ਵਿਚ ਉਨ੍ਹਾਂ ਨੂੰ ਜਲੰਧਰ ਛਾਉਣੀ ਫ਼ੌਜੀ ਹਸਪਤਾਲ ਵਿਚ ਇਲਾਜ ਲਈ ਦਾਖ਼ਲ ਕਰਵਾਉਣਾ ਪਿਆ। ਉਹਨੀਂ ਦਿਨੀਂ ਆਵਾਜਾਈ ਦੇ ਸਾਧਨ ਘੱਟ ਹੋਣ ਕਾਰਨ ਉਨ੍ਹਾਂ ਦਾ ਪੁੱਤਰ ਗੁਰਨਾਮ ਸਿੰਘ ਅਤੇ ਭਤੀਜਾ ਤਰਲੋਕ ਸਿੰਘ ਉਨ੍ਹਾਂ ਨੂੰ ਮਿਲਣ ਲਈ ਦੋ ਜਾਂ ਤਿੰਨ ਦਿਨਾਂ ਬਾਅਦ ਹਸਪਤਾਲ ਜਾਇਆ ਕਰਦੇ ਸਨ। ਜਿਸ ਦਿਨ ਸ਼ਾਮ ਨੂੰ ਬਾਬਾ ਜੀ ਨੇ ਸੁਆਸ ਤਿਆਗੇ ਉਸ ਦਿਨ ਸਵੇਰੇ ਵੀ ਦੋਵੇਂ ਭਰਾ ਉਨ੍ਹਾਂ ਨੂੰ ਮਿਲ਼ ਕੇ ਵਾਪਸ ਆਏ ਸਨ। ਹਸਪਤਾਲ ਵਾਲ਼ਿਆਂ ਨੇ ਤੁਰੰਤ ਇਹਨਾਂ ਨੂੰ ਤਾਰ ਰਾਹੀਂ ਖ਼ਬਰ ਭੇਜ ਦਿੱਤੀ। ਤਾਰ ਮਿਲ਼ਨ ਤੋਂ ਬਾਅਦ ਇਹ ਦੋਵੇਂ ਭਰਾ ਦੁਬਾਰਾ ਜਾ ਕੇ ਬਾਬਾ ਜੀ ਦਾ ਸਰੀਰ ਪਿੰਡ ਲੈ ਕੇ ਆਏ।

ਉਨ੍ਹਾਂ ਦੇ ਪੋਤੇ ਮਨਜੀਤ ਸਿੰਘ ਵਲਦ ਗੁਰਨਾਮ ਸਿੰਘ ਹੁਣਾਂ ਕੋਲ਼ ਬਾਬਾ ਜੀ ਦੀਆਂ ਕੁੱਝ ਕੁ ਨਿੱਜੀ ਵਸਤਾਂ ਸਾਂਭ ਕੇ ਰੱਖੀਆਂ ਹੋਈਆਂ ਹਨ ਜਿਨ੍ਹਾਂ ਵਿਚ ਪੱਗ/ਦਸਤਾਰ ਉੱਤੇ ਪਾਉਣ ਵਾਲ਼ਾ ਚੱਕਰ, ਕਿਰਪਾਨ ਅਤੇ ਹਰਮੋਨੀਅਮ ਹਨ।

> ਮਨਜੀਤ ਸਿੰਘ ਵਲਦ ਗੁਰਨਾਮ ਸਿੰਘ
>
> ਤਰਨਤੇਜ ਸਿੰਘ ਵਲਦ ਗੁਰਬਖ਼ਸ਼ ਸਿੰਘ
>
> ਇਕਬਾਲ ਸਿੰਘ ਵਲਦ ਕਰਮ ਸਿੰਘ
>
> ਗੁਰਮੀਤ ਸਿੰਘ ਵਲਦ ਮੋਹਕਮ ਸਿੰਘ