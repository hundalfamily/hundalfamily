---
createdAt: 2022-12-10T19:43:27.069Z
name: Jai Singh Hundal
birthdate: 1872-01-01
image: /images/guru-character-vector.jpg
nickname: jaisingh
starred: true
---
ਸੰਨ ਵੀਹ ਸੌ ਵੀਹ ਸਤੰਬਰ ਅਤੇ ਅਕਤੂਬਰ ਮਹੀਨੇ ਮੇਰੀਆਂ ਬਾਬਾ ਜੀ ਸਤਪਾਲ ਸਿੰਘ ਵਲਦ ਸੁਜਾਨ ਸਿੰਘ ਵਲਦ ਬਾਬਾ ਜੀ ਜੈ ਸਿੰਘ ਨਾਲ਼ ਫ਼ੋਨ ਰਾਹੀਂ ਹੋਈਆਂ ਗੱਲਾਂ। ਇਹ ਮੁੱਖ ਤੌਰ ਤੇ ਬਾਬਾ ਜੀ ਜੈ ਸਿੰਘ ਬਾਰੇ ਜਾਣਕਾਰੀ ਨੂੰ ਕਲਮਬੰਦ ਕਰਕੇ ਸੰਭਾਲ਼ਣ ਦਾ ਉਪਰਾਲਾ ਸੀ। ਪਰ ਚੱਲਦੀ ਗੱਲਬਾਤ ਵਿੱਚ ਜੋ ਹੋਰ ਵੀ ਗੱਲਾਂ ਛੋਹੀਆਂ ਉਹ ਵੀ ਸ਼ਾਮਲ ਹਨ।\
\
**ਬਾਬਾ ਜੀ ਸਰਦਾਰ ਜੈ ਸਿੰਘ ਹੁੰਦਲ:** ਉਹਨਾਂ ਦੇ ਪੋਤੇ ਸਤਪਾਲ ਸਿੰਘ ਵਲਦ ਸਰਦਾਰ ਸੁਜਾਨ ਸਿੰਘ ਦੀ ਜ਼ੁਬਾਨੀ।\
\
ਪਿੰਡ ਜਲਭੈ, ਜ਼ਿਲ੍ਹਾ ਜਲੰਧਰ, ਪੰਜਾਬ।\
\
**ਜਨਮ:** ਬਾਬਾ ਜੀ ਦਾ ਜਨਮ ਸੰਨ ਅਠਾਰਾਂ ਸੌ ਬਹੱਤਰ ਵਿੱਚ ਬਾਬਾ ਜੀ ਜੁਆਲਾ ਸਿੰਘ ਦੇ ਘਰ ਹੋਇਆ। ਆਪ ਦੇ ਚਾਰ ਭਰਾ ਸਨ।\
\
**ਪੜ੍ਹਾਈ:** ਅੱਠ ਜਮਾਤਾਂ ਤੱਕ ਪਿੰਡ ਅਲਾਵਲਪੁਰ ਦੇ ਸਕੂਲ ਵਿੱਚ ਕੀਤੀ।\
\
**ਵਿਆਹ:** \
ਬਾਬਾ ਜੀ ਦਾ ਵਿਆਹ ਬੀਬੀ ਈਸ਼ਰ ਕੌਰ, ਪਿੰਡ 'ਪੰਡੋਰੀ ਫਗੂੜਾ', ਜ਼ਿਲ੍ਹਾ ਹੁਸ਼ਿਆਰਪੁਰ ਨਾਲ਼ ਹੋਇਆ। ਉਹਨਾਂ ਦਾ ਪੇਕਾ ਪਰਵਾਰ (ਜਿਵੇਂ ਸਾਡੇ ਬਜ਼ੁਰਗ ਬੰਡਾਲ਼ੇ ਤੋਂ ਆਏ ਹਨ) ਵੀ ਜ਼ਿਲ੍ਹਾ ਲਹੌਰ ਦੇ ਪਿੰਡ 'ਘਮਿੰਡ' ਤੋਂ ਪੰਡੋਰੀ ਫਗੂੜਾ ਆ ਕੇ ਵੱਸਿਆ ਹੋਇਆ ਸੀ। ਬੀਬੀ ਜੀ ਦੇ ਤਾਏ, ਚਾਚੇ ਪਿੰਡ ਘਮਿੰਡ ਹੀ ਰਹੇ। ਉਹ ਪਾਕਿਸਤਾਨ ਬਣਨ ਵੇਲ਼ੇ ਆਏ। ਇੱਕ ਚਾਚੇ ਨੂੰ ਜ਼ਮੀਨ ਪਿੰਡ 'ਲੰਮੇ' ਜ਼ਿਲ੍ਹਾ ਹੁਸ਼ਿਆਰਪਾਰ ਵਿੱਚ ਮਿਲ਼ੀ ਅਤੇ ਦੂਜੇ ਚਾਚੇ ਨੂੰ ਭੋਗਪੁਰ ਟਾਂਡਾ ਸੜਕ ਤੇ ਪਿੰਡ 'ਪੱਜੋਦੱਤਾ' ਤੋਂ ਸੜਕ ਦੇ ਦੂਜੇ ਪਾਸੇ ਪਿੰਡ 'ਜੰਡਿਆਲ਼ਾ' ਵਿੱਚ ਮਿਲ਼ੀ। ਮੇਰੇ ਪਿੰਡ ਰਹਿਣ ਤੱਕ ਇਹ ਪਰਵਾਰ ਕਦੀ ਕਦਾਈਂ ਸਾਨੂੰ ਮਿਲਣ ਲਈ ਆਉਂਦਾ ਹੁੰਦਾ ਸੀ।\
\
**ਫ਼ਰਜੰਦ:**\
ਬਾਬਾ ਜੀ ਦੇ ਤਿੰਨ ਪੁੱਤ ਸਜਾਨ ਸਿੰਘ, ਪਰੀਤਮ ਸਿੰਘ ਅਤੇ ਗੁਰਬਚਨ ਸਿੰਘ ਸਨ।\
\
**ਬ੍ਰਿਟਿਸ਼ ਫ਼ੌਜ ਵਿੱਚ ਨੌਕਰੀ:** \
ਬਾਬਾ ਜੀ ਬ੍ਰਿਟਿਸ਼ ਫ਼ੌਜ ਵਿੱਚ ਸੰਨ ਉੱਨੀ ਸੌ ਵਿੱਚ ਭਰਤੀ ਅਤੇ ਉੱਨੀ ਸੌ ਇੱਕੀ ਵਿੱਚ ਰਿਟਾਇਰ ਹੋਏ। ਪੈਨਸ਼ਨ ਦਾ ਇੱਕ ਕਾਗਜ਼ ਮੌਜੂਦ ਹੈ, ਬਹੁਤ ਪੁਰਾਣਾ ਹੋਣ ਕਰਕੇ ਨਾਜ਼ਕ ਹੈ। ਉਹਦੇ ਤੋਂ ਬ੍ਰਿਟਿਸ਼ ਫ਼ੌਜ ਵਿੱਚ ਕੀਤੀ ਹੋਈ ਨੌਕਰੀ ਦੀ ਕਾਫ਼ੀ ਜਾਣਕਾਰੀ ਮਿਲਦੀ ਹੈ ਅਤੇ ਇਹ ਇੰਟਰਨੈੱਟ ਤੇ ਵੀ ਉੱਪਲਭਦ ਹੈ। ਉਹ 'ਪੂਨਾ ਕਿਰਕੀ', (ਉੱਥੇ ਦੀ ਠੰਡ ਦਾ ਖ਼ਾਸ ਤੌਰ ਤੇ ਜ਼ਿਕਰ ਕਰਦੇ ਹੁੰਦੇ ਸਨ।), ਹਿਮਾਚਲ ਸੂਬੇ ਦੇ ਸ਼ਿਮਲਾ ਅਤੇ ਡਲਹੌਜ਼ੀ ਸ਼ਹਿਰਾਂ ਦੀਆਂ ਫ਼ੌਜੀ ਛਾਉਣੀਆਂ ਵਿੱਚ ਰਹੇ। ਇਸ ਦੌਰਾਨ ਉਹਨਾਂ ਦਾ ਟੱਬਰ ਪਿੰਡ ਹੀ ਰਹਿੰਦਾ ਸੀ। ਉਹ ਪਹਿਲੀ ਸੰਸਾਰ ਜੰਗ ਵੇਲ਼ੇ 'ਉੱਨੀ ਸੌ ਚੌਦਾਂ ਤੋਂ ਉੱਨੀ ਸੌ ਠਾਰਾਂ' ਚਾਰ ਸਾਲ ਘਰ ਤੋਂ ਦੂਰ ਰਹੇ। ਲੜਾਈ ਦੌਰਾਨ ਉਹ ਯੂਰਪ ਖਿੱਤੇ ਵਿੱਚ ਮੁਲਕ ਫ਼ਰਾਂਸ ਦੇ ਸ਼ਹਿਰ 'ਸੋਮ' ਵਿੱਚ ਸਨ। ਉਸੇ ਹੀ ਜੰਗ ਵਿੱਚ ਬਾਬਾ ਜੀ ਦੇ ਛੋਟੇ ਫ਼ਰਜੰਦ ਸਰਦਾਰ ਗੁਰਬਚਨ ਸਿੰਘ ਦਾ ਸਹੁਰਾ ਸਰਦਾਰ ਅਜੀਤ ਸਿੰਘ ਬੈਂਸ ਵੀ ਸੀ। ਉਹ ਬੈਲਜ਼ੀਅਮ ਦੇ ਫ਼ਲੈਂਡਰ ਨਾਂ ਦੀ ਥਾਂ ਤੇ ਸਨ। ਲੜਾਈ ਤੋਂ ਬਾਅਦ ਸਰਕਾਰ ਨੇ ਬਾਕੀ ਫ਼ੌਜੀਆਂ ਵਾਂਗ ਇਹਨਾਂ ਦੋਹਾਂ ਨੂੰ ਵੀ ਇਨਾਮ ਨਾਲ਼ ਨਵਾਜਿਆ। ਇਹਨਾਂ ਦੀ ਇੱਛਾ ਪੁੱਛਣ ਤੇ ਅਜੀਤ ਸਿੰਘ ਬੈਂਸ ਨੇ ਬਾਰ ਇਲਾਕੇ ਵਿੱਚ ਵਾਹੀਯੋਗ ਜ਼ਮੀਨ ਲੈ ਲਈ ਅਤੇ ਬਾਬਾ ਜੀ ਜੈ ਸਿੰਘ ਨੇ ਪੈਨਸ਼ਨ ਦੀ ਰਕਮ ਵਿੱਚ ਇਜ਼ਾਫ਼ਾ ਕਰਵਾ ਕੇ ਪਿੰਡ ਜਲਭੈ ਆਪਣੇ ਟੱਬਰ ਕੋਲ਼ ਰਹਿਣ ਨੂੰ ਤਰਜੀਹ ਦਿੱਤੀ। ਉਹਨਾਂ ਕੋਲ਼ ਫ਼ੌਜ ਵੱਲੋਂ ਮਿਲ਼ੇ ਹੋਏ ਤਗਮੇ, ਕਾਗਜ਼ ਅਤੇ ਉਹਨਾਂ ਦੀ ਫ਼ੌਜੀ ਵਰਦੀ ਵੀ ਸਾਂਭ ਕੇ ਰੱਖੀ ਹੋਈ ਸੀ।\
\
**ਘਰ:** \
ਉਹਨਾਂ ਫ਼ੌਜ ਵਿੱਚੋਂ ਰਿਟਾਇਰ ਹੋਣ ਤੋਂ ਬਾਅਦ ਪਿੰਡ ਵਿੱਚ ਆਪਣਾ ਪੱਕੀ ਇੱਟ ਦਾ ਬਹੁਤ ਸ਼ਾਨਦਾਰ ਘਰ ਬਣਵਾਇਆ। ਉਹਨਾਂ ਨੇ ਮਕਾਨ ਦੇ ਉੱਤੇ ਚੁਬਾਰਾ ਛੱਤਿਆ। ਉਹ ਪਿੰਡ ਵਿੱਚ ਪਹਿਲਾ ਚੁਬਾਰਾ ਸੀ ਜਿਹਦੇ ਕਰਕੇ ਸਾਨੂੰ 'ਚੁਬਾਰੇ ਵਾਲ਼ੇ' ਕਰਕੇ ਜਾਣਿਆ ਜਾਣ ਲੱਗਾ, ਜਿਹਨੂੰ ਕਿ 'ਅੱਲ' (ਪੈ ਗਈ) ਵੀ ਕਹਿੰਦੇ ਹਨ। ਘਰ ਦੇ ਪਿਛਲੇ ਪਾਸੇ ਸਰਦਾਰ ਉਜਾਗਰ ਸਿੰਘ ਵਲਦ ਜੀਵਨ ਸਿੰਘ ਦਾ ਘਰ ਸੀ। ਉਹਦੇ ਅਤੇ ਮੋਹਕਮ ਸਿੰਘ ਵਲਦ ਸੋਹਣ ਸਿੰਘ ਦੇ ਘਰ ਦਾ ਵਿਹੜਾ ਇੱਕੋ ਹੀ ਸੀ। ਬਾਬਾ ਜੀ ਨੇ ਸੰਨ ਉੱਨੀ ਸੌ ਚਾਲ਼ੀ ਵਿੱਚ ਵਾਹੀ ਯੋਗ ਜ਼ਮੀਨ ਖ਼ਰੀਦੀ ਜਿਹਦੇ ਵਿੱਚ ਇੱਕ ਖੂਹ ਅਤੇ ਇੱਕ ਬਹੁਤ ਹੀ ਖੁੱਲੀ ਰਿਹਾਇਸ਼ ਗਾਹ ਬਣਵਾਈ। ਉਸ ਵੇਲ਼ੇ ਦੀ ਮਿਣਤੀ ਦੇ ਮੁਤਾਬਿਕ ਤਕਰੀਬਨ ਸਤਾਈ ਖਣ ਛੱਤੇ ਸਨ, ਜਿਹਨਾਂ ਵਿੱਚ ਆਪਣੇ ਤੋਂ ਇਲਾਵਾ ਆਪਣੇ ਪਸੂਆਂ ਲਈ ਵੀ ਤਿੰਨ ਤਿੰਨ ਖਾਨੇ ਦੀਆਂ ਦੋ ਬੈਠਕਾਂ ਅਤੇ ਪੱਠਿਆਂ ਲਈ ਚਾਰ ਖਾਨੇ ਦਾ ਵਰਾਂਡਾ ਸ਼ਾਮਲ ਸੀ। ਉਹਦੇ ਦੁਆਲ਼ੇ ਤਕਰੀਬਨ ਪੰਜਾਹ ਕੁ ਰੁੱਖ ਵੀ ਬੀਜੇ, ਜਿਨ੍ਹਾਂ ਵਿੱਚ ਟਾਹਲੀਆਂ, ਸੱਤ ਕੁ ਤੂਤ, ਕਿੱਕਰਾਂ, ਅੱਠ ਕੁ ਡੇਕਾਂ, ਜਾਮਣ ਆਦਿ ਸਨ। ਇਹ ਬਹੁਤ ਹੀ ਯੋਜਨਾਬੱਧ ਤਰੀਕੇ ਨਾਲ਼ ਲਾਏ ਸਨ। ਜਿਸ ਤਰ੍ਹਾਂ ਕਿ ਪੱਠੇ ਕੁਤਰਨ ਵਾਲ਼ੀ ਮਸ਼ੀਨ ਦੀ ਪਸੂਆਂ ਦੀ ਗੇੜੀ ਅਤੇ ਖੂਹ ਦੀ ਪਸੂਆਂ ਦੀ ਪੈੜ ਲਈ ਹਮੇਸ਼ਾਂ ਛਾਂ ਰਹਿੰਦੀ ਸੀ। ਇਹਨਾਂ ਦੇ ਦੁਆਲ਼ੇ ਡੇਕਾਂ ਅਤੇ ਤੂਤ ਲਾਏ ਹੋਏ ਸਨ। ਇਹ ਸਾਰਾ ਕੁਝ ਪਿੰਡ ਦੇ ਬਾਹਰਵਾਰ ਉੱਤਰ ਪੱਛਮ ਦਿਸ਼ਾ ਵਿੱਚ ਅਤੇ ਨਾਲ਼ ਦੇ ਪਿੰਡ ਦੂਦਪੁਰ (ਅਸਲ ਨਾਂ ਦਾਉਦ ਪੁਰ) ਵੱਲ ਜਾਣ ਵਾਲ਼ੇ ਰਾਹ ਤੇ ਸੀ। ਬਾਬਾ ਜੀ ਤਕਰੀਬਨ ਉਸੇ ਹੀ ਘਰ ਰਹਿੰਦੇ ਸਨ। ਜਦੋਂ ਫ਼ਸਲਾਂ ਸਾਂਭਣ ਵੇਲ਼ੇ ਜ਼ਿਆਦਾ ਕੰਮ ਕਰਨ ਨੂੰ ਹੁੰਦਾ ਸੀ ਤਾਂ ਕੁਝ ਸਮੇਂ ਲਈ ਅਸੀਂ ਸਾਰਾ ਟੱਬਰ ਤਕਰੀਬਨ ਪੱਕੇ ਤੌਰ ਤੇ ਹੀ ਖੂਹ ਵਾਲ਼ੇ ਘਰ ਰਹਿੰਦੇ ਸੀ। ਇਹ ਸਹੂਲਤ ਸਿਰਫ਼ ਸਾਨੂੰ ਹੀ ਸੀ। ਬਾਕੀ ਦੇ ਟੱਬਰਾਂ ਨੂੰ ਦਿਨ ਢਲ਼ਦੇ ਵੇਲ਼ੇ ਆਪਣਾ ਖੇਤੀ ਦਾ ਸਾਰਾ ਸਮਾਨ ਅਤੇ ਪਸੂ ਲੈ ਕੇ ਪਿੰਡ ਆਪਣੇ ਘਰੀਂ ਪਰਤ ਆਉਂਣਾ ਪੈਂਦਾ ਸੀ। ਸਾਡਾ ਇੱਕ ਥੋੜ੍ਹਾ ਜਿਹਾ ਥਾਂ ਸਰਦਾਰ ਮੇਵਾ ਸਿੰਘ ਦੇ ਘਰ ਦੇ ਪਿਛਲੇ ਪਾਸੇ ਵੀ ਸੀ। ਜੋ ਕਿ ਸਾਡੀ ਪਿੰਡ ਵਿੱਚਲੀ ਰਹਾਇਸ਼ ਤੋਂ ਤਕਰੀਬਨ ਪੰਜਾਹ ਕੁ ਮੀਟਰ ਉੱਤਰ ਦਿਸ਼ਾ ਵੱਲ ਸੀ। ਇਹ ਥਾਂ ਤੇ ਇੱਕ ਕਮਰਾ ਨੁਮਾ ਛੱਤਿਆ ਹੋਇਆ ਸੀ, ਉੱਥੇ ਅਸੀਂ ਸਿਅਲ਼ਾਂ ਨੂੰ ਪਸੂ ਬੰਨਦੇ ਸੀ।\
\
**ਪਿੰਡ ਅਤੇ ਟੱਬਰ ਬਾਰੇ ਲਿਖਤ:** \
ਓਸ ਜ਼ਮਾਨੇ ਵਿੱਚ ਰਾਹੀ ਤਕਰੀਬਨ ਤੁਰ ਕੇ ਹੀ ਸਫ਼ਰ ਕਰਦੇ ਸਨ। ਹਰ ਰਾਹੀ ਨੂੰ ਇਸ ਰਿਹਾਇਸ਼ ਗਾਹ ਅਤੇ ਬਾਬਾ ਜੀ ਦੇ ਮਿਲਾਪੜੇ ਸੁਭਾਅ ਬਾਰੇ ਪਤਾ ਸੀ। ਪਿੰਡ ਸਾਰੋਬਾਧ, ਮਹੱਦੀਪੁਰ, ਕੋਟਲ਼ੀ ਅਤੇ ਧੁਦਿਆਲ਼ ਵਿੱਚ ਵੀ ਆਪਣੇ (ਹੁੰਦਲ) ਟੱਬਰ ਵਸਦੇ ਸਨ। ਓਦੋਂ ਸਮਾਜਿਕ ਫ਼ਿਤਰਤ ਇਹ ਸੀ ਕਿ ਲੰਘਦੇ ਹੋਏ ਰਾਹੀ ਦੀ ਜ਼ਰੂਰਤ ਦਾ ਖ਼ਿਆਲ ਕੀਤਾ ਜਾਂਦਾ ਸੀ। ਤਕਰੀਬਨ ਰਾਹਗੀਰ ਉੱਥੇ ਕੁਝ ਵਕਤ ਅਟਕ ਕੇ ਆਪਣਾ ਸਫ਼ਰ ਦੁਬਾਰਾ ਜਾਰੀ ਕਰਦੇ ਸਨ। ਇਸ ਨਾਲ਼ ਦੂਜੇ ਪਿੰਡਾਂ ਵਿੱਚ ਰਹਿੰਦੇ ਟੱਬਰਾਂ ਨਾਲ਼ ਸਾਂਝਾਂ ਹੋਰ ਵੀ ਗੂੜ੍ਹੀਆਂ ਹੁੰਦੀਆਂ, ਇੱਕ ਦੂਜੇ ਦੇ ਦਿਨਾਂ ਸੁਦਾਂ ਤੇ ਆਉਣ ਜਾਣ ਦਾ ਸਿਲਸਿਲਾ ਬਣਿਆ ਰਹਿੰਦਾ।\
\
ਬਾਬਾ ਜੀ ਆਪਣੇ ਟੱਬਰ ਦੇ ਇਤਿਹਾਸ ਦੀ ਖੋਜ ਕਰਕੇ ਲਿਖਦੇ ਰਹੇ। ਜਿਹਦੇ ਵਿੱਚ ਪਿੰਡ ਜਲਭੈ ਅਤੇ ਆਲ਼ੇ ਦੁਆਲ਼ੇ ਦੇ ਪਿੰਡ ਜਿਹਨਾਂ ਵਿੱਚ ਹੁੰਦਲ ਪਰਵਾਰ ਵੱਸੇ ਹੋਏ ਹਨ, ਪਿੰਡ ਬੰਡਾਲ਼ਾ ਜ਼ਿਲ੍ਹਾ ਅਮਰਤਸਰ (ਜਿੱਥੋਂ ਬਜ਼ੁਰਗ ਜਲਭੈ ਆਏ), ਅਤੇ ਮਹਾਰਾਜਾ ਰਣਜੀਤ ਸਿੰਘ ਦੇ ਰਾਜ ਤੱਕ, ਸਭ ਦੀ ਜਾਣਕਾਰੀ ਉੜਦੂ ਭਾਸ਼ਾ ਵਿੱਚ ਇੱਕ ਕਿਤਾਬਚੇ (ਰਜਿਸਟਰ) ਵਿੱਚ ਦਰਜ ਕੀਤੀ ਹੋਈ ਸੀ। ਇਹਦੇ ਨਾਲ਼ ਨਾਲ਼ ਪਿੰਡ ਦੇ ਮਸਲੇ ਅਤੇ ਉਹਨਾਂ ਦੇ ਹੱਲ, ਜ਼ਿਕਰਯੋਗ ਘਟਨਾਵਾਂ ਅਤੇ ਨਿੱਜੀ ਜ਼ਿੰਦਗੀ ਦੀ ਜਾਣਕਾਰੀ ਵੀ ਸੰਭਾਲ਼ੀ ਹੋਈ ਸੀ। ਬਾਬਾ ਜੀ ਦੇ ਅਕਾਲ ਚਲਾਣੇ ਤੋਂ ਬਾਅਦ ਉਹਨਾਂ ਦੇ ਵੱਡੇ ਫ਼ਰਜੰਦ ਸੁਜਾਨ ਸਿੰਘ ਦੇ ਨਾਲ਼ ਨਾਲ਼ ਬਾਬਾ ਨਰੰਜਣ ਸਿੰਘ ਜੀ ਅਤੇ ਇੱਕ ਸਕੂਲ ਮਾਸਟਰ ਗਿਆਨ ਚੰਦ ਮਹਿਤਾ (ਜੋ ਪਿੰਡ ਦੇ ਸਕੂਲ ਵਿੱਚ ਪੜ੍ਹਾਉਂਦਾ ਸੀ ਅਤੇ ਸੁਜਾਨ ਸਿੰਘ ਦਾ ਕਰੀਬੀ ਮਿੱਤਰ ਸੀ) ਰੋਜ਼ਾਨਾ ਦੇ ਵਰਤਾਰੇ ਅਨੁਸਾਰ ਖੂਹ ਤੇ ਵਕਤ ਗੁਜ਼ਾਰਦੇ ਅਤੇ ਕਿਤਾਬਚਾ ਪੜ੍ਹ ਕੇ ਸੁਣਾਉਂਦੇ ਰਹਿੰਦੇ। ਕਿਸੇ ਵੀ ਟੱਬਰ ਦੀ ਇਸ ਤਰ੍ਹਾਂ ਜਾਣਕਾਰੀ ਇਕੱਤਰ ਕਰਕੇ ਕਲਮਬੰਦ ਕਰਨ ਦੀ ਮਿਸਾਲ ਬਹੁਤ ਹੀ ਘੱਟ ਸੁਣਨ ਵਿੱਚ ਆਉਂਦੀ ਹੈ।\
\
ਵਕਤ ਦੇ ਵਹਾ ਵਿੱਚ ਅਗਲੀਆਂ ਪੀੜ੍ਹੀਆਂ ਦੇ ਆਪਣੇ ਵੱਖਰੀ ਤਰਾਂ੍ਹ ਦੇ ਭਵਿੱਖ ਦੀ ਜ਼ਿੰਦਗੀ ਲਈ ਪਿੰਡੋਂ ਕੂਚ ਕਰ ਜਾਣ ਨਾਲ਼ ਰਿਹਾਇਸ਼ ਬਹੁਤਾ ਸਮਾਂ ਬੰਦ ਰਹੀ। ਕਿਸੇ ਨੇ ਸੋਚਿਆ ਹੀ ਨਹੀਂ ਸੀ ਕਿ ਘਰ ਦੇ ਬੰਦ ਰਹਿਣ ਕਾਰਨ ਉਹਦੇ ਵਿਚਲਾ ਸਮਾਨ ਨੁਕਸਾਨਿਆ ਜਾਵੇਗਾ। ਜਿਹਦੇ ਵਿੱਚ ਇਹ ਵੱਡਮੁੱਲੀ ਜਾਣਕਾਰੀ ਵਾਲ਼ਾ ਕਿਤਾਬਚਾ ਵੀ ਸੀ।\
\
**ਰਸਾਲਾ 'ਮਸਤਾਨਾ ਜੋਗੀ':** \
ਬਾਬਾ ਜੀ ਨੇ ਇੱਕ ਮਹੀਨਾਵਾਰ ਰਸਾਲਾ (ਮੈਗਜ਼ੀਨ) 'ਮਸਤਾਨਾ ਜੋਗੀ' ਲਵਾਇਆ ਹੋਇਆ ਸੀ। ਜੋ ਕਿ ਉੜਦੂ ਜ਼ੁਬਾਨ ਵਿੱਚ ਸੀ। ਇਹ ਲਹੌਰ ਸ਼ਹਿਰ ਵਿੱਚ ਛਪਦਾ ਸੀ। ਸੰਨ ਉੱਨੀ ਸੌ ਸੰਤਾਲ਼ੀ ਵਿੱਚ ਦੇਸ਼ ਦੀ ਵੰਡ ਤੋਂ ਬਾਅਦ ਇਹ ਰਸਾਲਾ ਦਿੱਲੀ ਤੋਂ ਛੱਪਕੇ ਆਉਂਦਾ ਰਿਹਾ। ਸੰਨ ਉੱਨੀ ਸੌ ਛਿਆਟ ਵਿੱਚ ਮੇਰੇ ਬਜ਼ੁਰਗ ਸਰਦਾਰ ਸੁਜਾਨ ਸਿੰਘ ਦੇ ਇੰਗਲੈਂਡ ਚਲੇ ਜਾਣ ਤੋਂ ਬਾਅਦ ਇਹ ਰਸਾਲਾ ਆਉਣੋ ਬੰਦ ਹੋ ਗਿਆ।\
\
**ਵਾਹੀਯੋਗ ਜ਼ਮੀਨ:**\
ਪਿੰਡ ਦੀ ਵਾਹੀਯੋਗ ਜ਼ਮੀਨ ਦੀ ਮਲਕੀਅਤ ਸ੍ਹਾਰੀ ਇੱਕ ਥਾਂ ਇਕੱਠੀ ਨਹੀਂ ਹੁੰਦੀ ਸੀ। ਜਦੋਂ ਕਦੀ ਕਿਤੇ ਕੋਈ ਜ਼ਮੀਨ ਦਾ ਟੁੱਕੜਾ ਵਿਕਣਾ ਲਗਦਾ ਤਾਂ ਜਿਸ ਕੋਲ਼ ਇਹ ਖਰੀਦਣ ਦੀ ਖ਼ਾਹਸ਼ ਅਤੇ ਗੁੰਜਇਸ਼ ਹੁੰਦੀ ਉਹ ਖ਼ਰੀਦ ਲੈਂਦਾ। ਇਸ ਤਰ੍ਹਾਂ ਤਕਰੀਬਨ ਇੱਕ ਮਾਲਕ ਦੇ ਜ਼ਮੀਨ ਦੇ ਟੁੱਕੜੇ ਅਲੱਗ ਅਲੱਗ ਥਾਂਵਾਂ ਤੇ ਹੁੰਦੇ। ਸੰਨ ਉੱਨੀ ਸੌ ਛਪੰਜਾ ਵਿੱਚ ਪੰਜਾਬ ਸਰਕਾਰ ਨੇ ਮੁਰੱਬੇਬੰਦੀ ਕਰਕੇ ਹਰੇਕ ਦੀ ਜ਼ਮੀਨ ਜਿੱਥੇ ਕਿਸੇ ਦੀ ਵੱਧ ਜ਼ਮੀਨ ਸੀ ਉਹਦੇ ਨਾਲ਼ ਹੋਰਨਾਂ ਥਾਵਾਂ ਦੀ ਰਲ਼ਾ ਕੇ ਇੱਕ ਥਾਂ ਇਕੱਠੀ ਕਰ ਦਿੱਤੀ ਗਈ।\
ਜਿੱਥੇ ਅੱਜ (ਉੱਤਰ ਪੱਛਮ ਵਿੱਚ) ਗੁਰਦੁਆਰਾ ਹੈ, ਉੱਥੇ ਪਿੰਡ ਦੇ ਸਿਵੇ ਹੁੰਦੇ ਸਨ। ਮੌਕੇ ਦੇ ਉਸ ਅਫ਼ਸਰ ਵਲੋਂ ਸਿਵਿਆਂ ਦੀ ਥਾਂ ਉੱਥੋਂ ਬਦਲ ਕੇ ਮੌਜੂਦਾ ਥਾਂ (ਜਿਸ ਨੂੰ 'ਝੰਡਾ ਸਾਹਬ' ਨਾਲ਼ ਵੀ ਜਾਣਿਆ ਜਾਂਦਾ ਹੈ) ਤੇ ਬਦਲ ਦਿੱਤਾ ਗਿਆ। ਇਹ ਥਾਂ ਬਾਬਾ ਜੀ ਦੇ ਹਿੱਸੇ ਵਿੱਚ ਆਇਆ। ਪਰ ਬਾਬਾ ਜੀ ਨੇ ਉਸ ਅਫ਼ਸਰ ਨੂੰ ਜ਼ਮੀਨ ਦੇ ਉਸ ਟੁਕੜੇ ਦੀ ਮਲਕੀਅਤ ਲੈਣ ਤੋਂ ਸਾਫ਼ ਇਨਕਾਰ ਕਰ ਦਿੱਤਾ, ਅਤੇ ਕਿਹਾ ਕਿ ਭਾਵੇਂ ਉਹਨਾਂ ਨੂੰ ਇਸ ਦੇ ਬਦਲੇ ਕਿਤੇ ਹੋਰ ਜ਼ਮੀਨ ਦਿੱਤੀ ਜਾਵੇ ਜਾਂ ਨਾਂ ਪਰ ਉਹ ਜ਼ਮੀਨ ਦਾ ਇਹ ਟੱਕੜਾ/ਹਿੱਸਾ ਕਦੀ ਵੀ ਨਹੀਂ ਵਾਹੁਣਗੇ। ਕਿਉਂਕਿ ਉੱਥੇ ਸਾਡੇ ਬਜ਼ੁਰਗਾਂ ਅਤੇ ਬਹੁਤ ਹੀ ਛੋਟੀ ਉਮਰ ਵਿੱਚ ਚੜ੍ਹਾਈ ਕਰ ਚੁੱਕੇ ਪਰਵਾਰ ਦੇ ਨਿਆਣਿਆਂ ਦੇ ਅੰਤਮ ਸੰਸਕਾਰ ਕੀਤੇ ਹੋਏ ਸਨ (ਛੋਟੀ ਉਮਰ ਦੇ ਨਿਆਣੇ ਦੱਬਿਆ ਕਰਦੇ ਸੀ), ਉਹਨਾਂ  ਨੇ ਆਪਣੇ ਦਿਲ ਦਿਮਾਗ ਵਿੱਚ ਆਪਣੇ ਪਰਵਾਰਕ ਜੀਆਂ ਲਈ ਇਜ਼ੱਤ ਅਤੇ ਮਾਣ ਸਤਿਕਾਰ ਹੋਣ ਸਦਕਾ ਇਹ ਫ਼ੈਸਲਾ ਕੀਤਾ।\
ਅਫ਼ਗਾਨਿਸਤਾਨ ਦੀ ਹੱਦ ਲਾਗੇ ਇੱਕ ਫ਼ੌਜੀ ਡੇਅਰੀ ਸੀ ਜਿਹਦੇ ਵਿੱਚ ਦੁੱਧ ਦੇਣ ਵਾਲ਼ੀਆਂ ਮੱਝਾਂ ਹੁੰਦੀਆਂ ਸਨ। ਇਹਦੀ ਸਾਂਭ ਸੰਭਾਲ਼ ਫ਼ੌਜੀਆਂ ਵੱਲੋਂ ਨਹੀਂ ਕੀਤੀ ਜਾਂਦੀ ਸੀ। ਇਸ ਕੰਮ ਲਈ ਰੱਖੇ ਹੋਏ ਕਰਿੰਦਿਆਂ ਦੇ ਮੁੱਖੀ (ਮੈਨੇਜਰ) ਪਿੰਡ ਸਾਰੋਬਾਧ ਦੇ ਸਰਦਾਰ ਸ਼ਿਵ ਸਿੰਘ ਸਨ। ਉਹਨਾਂ ਵੱਲੋਂ ਆਪਣੇ ਨੇੜਲੇ ਪਿੰਡਾਂ ਦੇ ਜੁਆਨ ਇਸ ਕੰਮ ਲਈ ਭਰਤੀ ਕੀਤੇ ਹੋਏ ਸਨ ਜਿਹਨਾਂ ਵਿੱਚ ਸਰਦਾਰ ਪਰਦੁਮਨ ਸਿੰਘ ਵਲਦ ਲੱਖਾ ਸਿੰਘ ਅਤੇ ਮੇਰੇ ਬਜ਼ੁਰਗ ਸਰਦਾਰ ਸੁਜਾਨ ਸਿੰਘ ਵੀ ਸਨ। ਇਹ ਸਾਰੇ ਸੰਨ ਉੱਨੀ ਸੌ ਸੰਤਾਲ਼ੀ ਵਿੱਚ ਦੇਸ਼ ਦੀ ਵੰਡ ਤੱਕ ਉੱਥੇ ਕੰਮ ਕਰਦੇ ਰਹੇ। ਉਦੋਂ ਸਾਡੀ ਖੇਤੀ ਸਰਦਾਰ ਕਰਤਾਰ ਸਿੰਘ ਵਲਦ ਇੰਦਰ ਸਿੰਘ ਕਰਦੇ ਸਨ। ਮੇਰੇ ਬਜ਼ੁਰਗਾਂ ਨੇ ਪਿੰਡ ਆ ਕੇ ਘਰ ਦੀ ਖੇਤੀ ਸੰਭਾਲ਼ ਲਈ। ਦੋ ਬੌਲਦਾਂ ਨੂੰ ਇੱਕ 'ਜੋਗ' ਕਿਹਾ ਜਾਂਦਾ ਸੀ। ਮੇਰੇ ਬਜ਼ੁਰਗਾਂ ਕੋਲ਼ ਦੋ ਸਨ। ਮੇਰੇ ਬਾਬਾ ਜੀ ਪਸੂਆਂ ਲਈ ਪੱਠਿਆਂ ਦਾ ਬੰਦੋਬਸਤ, ਅਤੇ ਸਾਂਭ ਸੰਭਾਲ਼ ਵਿੱਚ ਪੂਰੀ ਮਦਦ ਕਰਵਾਉਂਦੇ ਸਨ। \
\
**ਸਹਿਕਾਰੀ ਬੈਂਕ (ਕੋਔਪਰੇਟਿਵ ਬੈਂਕ):**\
ਮੇਰੇ ਅੰਦਾਜ਼ੇ ਮੁਤਾਬਿਕ ਇਹ ਬੈਂਕ ਸੰਨ ਉੱਨੀ ਸੌ ਪੈਂਤੀ ਵਿੱਚ ਪਿੰਡਾਂ ਵਿੱਚ ਸ਼ੁਰੂ ਹੋਏ। ਓਸ ਅਦਾਰੇ ਦੇ ਅਧਿਕਾਰੀ ਪਿੰਡ ਆ ਕੇ ਬਾਬਾ ਜੀ ਨੂੰ ਮਿਲ਼ੇ ਅਤੇ ਉਹਨਾਂ ਦੇ ਜ਼ਰੀਏ ਸਾਡੇ ਪਿੰਡ ਇਹ ਅਦਾਰਾ ਸ਼ੁਰੂ ਹੋਇਆ। ਇਹ ਪਿੰਡ ਜਲਭੈ ਅਤੇ ਗੁਆਂਢੀ ਪਿੰਡ ਬਹਾਉਦੀਨ ਪੁਰ ਦਾ ਸਾਂਝਾ ਅਦਾਰਾ ਸੀ। ਇਸ ਵੱਲੋਂ ਪਿੰਡਾਂ ਦੇ ਲੋੜਵੰਦ ਮਜ਼ਦੂਰਾਂ ਅਤੇ ਜ਼ਿੰਮੀਦਾਰਾਂ ਨੂੰ ਕਰਜ਼ੇ ਮੁਹੱਈਆ ਕਰਵਾਏ ਜਾਂਦੇ ਸਨ। ਪਿੰਡ ਦੇ ਇਸ ਅਦਾਰੇ ਦਾ ਸਾਰਾ ਕੰਮ ਬਾਬਾ ਜੀ ਵੱਲੋਂ ਕੀਤਾ ਜਾਂਦਾ ਸੀ ਅਤੇ ਸਾਰੀ ਕਾਗਜ਼ੀ ਕਾਰਵਾਈ ਦਾ ਰਿਕਾਰਡ ਬਾਬਾ ਜੀ ਕੋਲ਼ ਰਹਿੰਦਾ ਸੀ ਜਿਹਦਾ ਕਿ ਬੈਂਕ ਦੇ ਅਧਿਕਾਰੀਆਂ ਵੱਲੋਂ ਵਕਤ ਦਰ ਵਕਤ ਮੁਆਇਨਾ ਕੀਤਾ ਜਾਂਦਾ ਸੀ। ਬਾਬਾ ਜੀ ਨੇ ਇਸ ਅਦਾਰੇ ਦੇ ਸ਼ੁਰੂ ਹੋਣ ਤੋਂ ਆਪਣੀ ਜ਼ਿੰਦਗੀ ਦੇ ਅੰਤਲੇ ਸਾਲ, (ਸੰਨ ਉੱਨੀ ਸੌ ਸੱਠ) ਜਦੋਂ ਤੱਕ ਨਜ਼ਰ ਨੇ ਸਾਥ ਦਿੱਤਾ ਇਸ ਦੇ ਕੰਮ ਕਾਜ਼ ਦੀ ਬਿਨਾਂ ਕਿਸੇ ਉਜਰਤ (ਤਨਖ਼ਾਹ) ਦੇ ਦੇਖ਼ ਭਾਲ਼ ਕੀਤੀ। ਉਹਨਾਂ ਤੋਂ ਬਾਅਦ ਅਦਾਰੇ ਦੇ ਅਧਿਕਾਰੀਆਂ ਵੱਲੋਂ ਬਾਬਾ ਜੀ ਦੇ ਫ਼ਰਜੰਦ ਸਰਦਾਰ ਸੁਜਾਨ ਸਿੰਘ ਨੂੰ ਉਹਨਾਂ ਦੇ ਨਾ ਚਹੁੰਦਿਆਂ ਹੋਇਆਂ ਵੀ ਇਹਦੀ ਜ਼ਿੰਮੇਦਾਰੀ ਸੰਭਾਲ਼ ਦਿੱਤੀ ਗਈ। ਉਹਨਾਂ ਨੂੰ ਅਦਾਰੇ ਵੱਲੋਂ ਇਸ ਕੰਮ ਦੀ ਤਕਰੀਬਨ ਤਿੰਨ ਮਹੀਨੇ ਦੀ ਸਿਖਲਾਈ ਦਿੱਤੀ ਅਤੇ ਇਹਦਾ ਇਮਤਿਹਾਨ ਪਾਸ ਕੀਤਾ। ਉਹਨਾਂ ਨੇ ਵੀ ਇਹ ਸੇਵਾ, ਇੰਗਲੈਂਡ ਆਉਣ ਤੱਕ ਪੂਰੀ ਤਨ ਦੇਹੀ ਨਾਲ਼ ਬਾਬਾ ਜੀ ਵਾਂਗ ਨਿਭਾਈ। ਅੱਜ ਇਹ ਬੈਂਕ ਕਠਾਰ ਤੋਂ ਸ਼ਾਮਚੁਰਾਸੀ ਜਾਣ ਵਾਲ਼ੀ ਸੜਕ ਤੇ (ਜਿੱਥੋਂ ਸਾਡੇ ਪਿੰਡ ਵੱਲ ਆਉਣ ਦਾ ਮੋੜ ਆਉਂਦਾ ਹੈ) ਪਿੰਡ ਬਹਾਉਦੀਨ ਪੁਰ ਦੇ ਸਰਦਾਰ ਕੁਲਵੰਤ ਸਿੰਘ ਦੀ ਦੇਖਰੇਖ਼ ਵਿੱਚ ਚੱਲ ਰਿਹਾ ਹੈ।\
\
**ਸਰਪੰਚ:**\
ਬਾਬਾ ਜੀ ਕਈ ਵਾਰ ਸਰਬ ਸੰਮਤੀ ਨਾਲ਼ ਸਰਪੰਚ ਪਿੰਡ ਦੇ ਸਰਪੰਚ ਚੁਣ ਹੁੰਦੇ ਰਹੇ।\
\
**ਬੰਡਾਲ਼ੇ ਪਿੰਡ ਦੀ ਵਾਹੀਯੋਗ ਜ਼ਮੀਨ:**\
ਪਿੰਡ ਜਲਭੈ ਦੇ ਹੁੰਦਲ ਟੱਬਰ ਦੀ ਜਿਹੜੀ ਜੱਦੀ ਪੁਸ਼ਤੀ ਜ਼ਮੀਨ ਪਿਛਲੇ ਪਿੰਡ ਬੰਡਾਲ਼ੇ (ਜ਼ਿਲ੍ਹਾ ਅਮਰਤਸਰ) ਸੀ, ਉਹ ਠੇਕੇ ਤੇ ਦਿੱਤੀ ਹੋਈ ਸੀ। ਉਹਦਾ ਠੇਕਾ ਲੈਣ ਲਈ ਬਾਬਾ ਜੀ ਓੱਥੇ ਜਾਂਦੇ ਅਤੇ ਠੇਕੇ ਦੇ ਪੈਸੇ ਇਕੱਠੇ ਕਰਕੇ ਲਿਆਉਂਦੇ। ਪਿੰਡ ਜਲਭੈ ਆ ਕਿ ਇਹ ਰਕਮ ਟੱਬਰ ਵਿੱਚ ਵੰਡ ਦਿੱਤੀ ਜਾਂਦੀ। ਬਾਬਾ ਜੀ ਤੋਂ ਬਾਅਦ ਇਹ ਕੰਮ ਸਰਦਾਰ ਕਰਤਾਰ ਸਿੰਘ ਵਲਦ ਇੰਦਰ ਸਿੰਘ ਵਲਦ ਜੁਆਲਾ ਸਿੰਘ ਵੱਲੋਂ ਕੀਤਾ ਜਾਂਦਾ ਰਿਹਾ।\
\
**ਮੌਜੂਦਾ ਸਿਵਿਆਂ ਦੀ ਵਰਤੋਂ ਦੀ ਸ਼ੁਰੂਆਤ:**\
ਭਾਵੇਂ ਕਿ ਸਿਵਿਆਂ ਦੀ ਥਾਂ ਬਦਲ ਦਿੱਤੀ ਸੀ ਪਰ ਪਿੰਡ ਵਲੋਂ ਫਿਰ ਵੀ ਪਿੰਡ ਵਲੋਂ ਪਹਿਲੇ ਥਾਂ ਦੀ ਹੀ ਅੰਤਮ ਸੰਸਕਾਰ ਲਈ ਵਰਤੋਂ ਜਾਰੀ ਰਹੀ। ਜਦੋਂ ਬਾਬਾ ਜੀ ਦੇ ਅੰਤਮ ਸੰਸਕਾਰ ਦਾ ਵਕਤ ਆਇਆ ਤਾਂ ਉਹਨਾਂ ਦੇ ਪੁੱਤ ਸਰਦਾਰ ਸੁਜਾਨ ਸਿੰਘ ਨੇ ਬਾਬਾ ਜੀ ਨਰੰਜਣ ਸਿੰਘ, ਬਾਬਾ ਜੀ ਅਮਰ ਸਿੰਘ ਅਤੇ ਕੁੱਝ ਹੋਰ ਪਰਵਾਰਕ ਜੀਆਂ ਨਾਲ਼ ਗੱਲਬਾਤ ਕਰਕੇ ਬਾਬਾ ਜੀ ਦਾ ਅੰਤਮ ਸੰਸਕਾਰ ਝੰਡਾ ਸਾਹਬ ਵਾਲ਼ੇ ਥਾਂ ਕੀਤਾ। ਬਾਬਾ ਜੀ ਜੈ ਸਿੰਘ ਸਾਡੇ ਟੱਬਰ ਦੇ ਪਹਿਲੇ ਬਜ਼ੁਰਗ ਹਨ ਜਿਹਨਾਂ ਦਾ ਮੌਜੂਦਾ ਸਿਵਿਆ ਵਿੱਚ ਅੰਤਮ ਸੰਸਕਾਰ ਕੀਤਾ ਗਿਆ ਸੀ। ਉਸ ਤੋਂ ਬਾਅਦ ਪਿੰਡ ਦੇ ਸਿਵਿਆਂ ਲਈ ਨਵੇਂ ਥਾਂ ਦੀ ਵਰਤੋਂ ਸ਼ੁਰੂ ਹੋਈ। \
\
**ਚਿੱਠੀ:** \
ਬਾਬਾ ਜੀ ਦੇ ਨਾਂ ਇੱਕ ਚਿੱਠੀ ਮੌਜੂਦ ਹੈ ਜੋ ਕਿ ਉੜਦੂ ਜ਼ੁਬਾਨ ਵਿੱਚ ਲਿਖੀ ਹੋਈ ਹੈ। ਮੈਂ ਇਹ ਪੂਰੇ ਦੋ ਸਾਲ ਆਪਣੇ ਕੋਲ਼ ਹਰ ਵੇਲ਼ੇ ਰੱਖੀ ਤਾਂ ਕਿ ਕਿਸੇ ਤੋਂ ਉਹਦਾ ਤਰਜਮਾਂ ਕਰਵਾ ਲਵਾਂ ਪਰ ਅਜੇ ਤੱਕ ਮੁਮਕਿਨ ਨਹੀਂ ਹੋ ਸਕਿਆ।\
\
**ਅਕਾਲ ਚਲਾਣਾ:** \
ਬਾਬਾ ਜੀ ਇਸ ਸੰਸਾਰ ਤੋਂ ਗਿਆਰਾਂ ਅਗਸਤ ਸੰਨ ਉੱਨੀ ਸੌ ਸੱਠ ਨੂੰ ਸਦਾ ਲਈ ਕੂਚ ਕਰ ਗਏ।ਉਸ ਵਕਤ ਉਹ ਆਪਣੇ ਖੂਹ ਵਾਲ਼ੇ ਘਰ ਵਿੱਚ ਸਨ। ਉਹ ਆਪਣੇ ਘਰ ਆਪਣੇ ਹੀ ਕਮਰੇ ਵਿੱਚ ਸਨ। ਇਸ ਦੀ ਖ਼ਬਰ ਉਹਨਾਂ ਦੀ ਵੱਡੀ ਨੋਂਹ ਬੀਬੀ ਜੀ ਦਰਸ਼ਣ ਕੌਰ ਨੇ ਬਾਬਾ ਜੀ ਦੇ ਕਮਰੇ ਤੋਂ ਬਾਹਰ ਆਉਂਦਿਆਂ ਸਾਰ ਹੀ ਉੱਥੇ ਹਾਜ਼ਰ ਆਪਣੇ ਪੁੱਤ ਸਤਪਾਲ ਸਿੰਘ ਵਲਦ ਸੁਜਾਨ ਸਿੰਘ ਅਤੇ ਬਾਬਾ ਜੀ ਨਰੰਜਣ ਸਿੰਘ ਵਲਦ ਇੰਦਰ ਸਿੰਘ ਨੂੰ ਦਿੱਤੀ।\
\
\
**ਪਿੰਡ ਜਲਭੈ, ਹੁੰਦਲ ਪਰਵਾਰ ਦਾ ਕੁੱਝ ਹੋਰ ਇਤਿਹਾਸ:**\
ਮੇਰੇ ਦਾਦੀ ਜੀ ਦਾ ਪੇਕਾ ਪਿੰਡ 'ਪੰਡੋਰੀ ਫ਼ਗੂੜਾ', 'ਉੱਪਲ' ਗੋਤੀ ਪਰਵਾਰ ਸੀ। ਇਹ ਪਰਵਾਰ ਜ਼ਿਲ੍ਹਾ ਲਹੌਰ (ਜੋ ਹੁਣ ਪਾਕਿਸਤਾਨ ਵਿੱਚ ਹੈ) ਦੇ ਪਿੰਡ 'ਘਮਿੰਡ' ਤੋਂ ਉੱਠ ਕੇ ਪੰਡੋਰੀ ਫ਼ਗੂੜੇ ਆ ਕੇ ਵੱਸੇ ਸਨ। ਦਾਦੀ ਜੀ ਦਾ ਪੇਕਾ ਪਰਵਾਰ ਵੀ ਸਾਡੇ ਪਰਵਾਰ ਵਾਂਗ ਜਥਿਆਂ ਵਿੱਚ 'ਗੁਰੂ ਨਾਨਕ' ਦੇ ਦਰ ਦੀ ਸੇਧ ਮੁਤਾਬਕ ਵਿਚਰਦਾ ਸੀ। ਇਹਨਾਂ ਜਥਿਆਂ ਦੇ ਪਰਵਾਰਕ ਰਿਸ਼ਤੇ ਵੀ ਇੱਕ ਦੂਜੇ ਜਥਿਆਂ ਵਿੱਚ ਹੀ ਹੁੰਦੇ ਸਨ, ਕਿਉਂ ਜੋ ਜੀਵਨ ਜਾਚ ਇੱਕੋ ਸੀ। ਇਹਨਾਂ ਜਥਿਆਂ ਦਾ ਪਿਛੋਕੜ ਮਾਝਾ ਇਲਾਕੇ ਨਾਲ਼ ਸਬੰਧਤ ਸੀ। ਇਹ ਕਰੋੜਾ ਸਿੰਘੀਆ ਮਿਸਲ ਵਿੱਚ ਸਰਦਾਰ ਬਘੇਲ ਸਿੰਘ ਦੇ ਵੀ ਕਰੀਬ ਸਨ। ਉਸ ਨੇ ਸਾਡੇ ਕੁੰਨਬੇ (ਹੁੰਦਲ) ਨੂੰ ਆਪਣੇ ਪਿੰਡਾਂ ਤੋਂ ਇਲਾਵਾ ਪਟਿਆਲ਼ਾ, ਨਵਾਂ ਸ਼ਹਿਰ ਵੱਲ ਵੀ ਵਸਾਇਆ।\
ਇੱਕ ਹੋਰ ਕਾਰਨ ਇਹਨਾਂ ਜਥਿਆਂ ਦਾ ਆਪਸੀ ਰਿਸ਼ਤਿਆਂ ਦਾ ਇਹ ਸੀ ਕਿ ਪਿੰਡ ਜਲਭੈ ਦੇ ਆਲ਼ੇ ਦੁਆਲ਼ੇ ਦੇ ਪਿੰਡਾਂ (ਜਿੱਥੇ ਹੁੰਦਲ ਪਰਵਾਰ ਨਹੀਂ ਸਨ) ਦੇ 'ਗੁਰੂ ਨਾਨਕ' ਦੇ ਦਰ ਨੂੰ ਮੰਨਣ ਵਾਲ਼ੇ ਕੁੱਝ ਕੁ ਪਰਵਾਰ ਹੁੱਕੇ (ਤੰਬਾਕੂ ਨੋਸ਼ੀ) ਦੀ ਵਰਤੋਂ ਕਰਦੇ ਸਨ ਜੋ ਕਿ 'ਗੁਰੂ ਨਾਨਕ' ਦੇ ਦਰ ਇਹ ਇੱਕ ਬੱਜਰ ਕੁਰਹਿਤ (ਬਹੁਤ ਵੱਡਾ ਗੁਨਾਹ) ਹੈ।\
ਮਾਸਟਰ ਤਰਲੋਕ ਸਿੰਘ ਜੀ ਵਲਦ ਬਾਬਾ ਜੀ ਗੁਰਬਖ਼ਸ਼ ਸਿੰਘ ਪਿੰਡ 'ਪੰਡੋਰੀ ਫ਼ਗੂੜਾ' ਢਿੱਲੋਂ ਗੋਤੀ ਪਰਵਾਰ ਵਿੱਚ ਵਿਆਹੇ ਹੋਏ ਸਨ। ਇਸ ਪਰਵਾਰ ਦਾ ਪਿਛੋਕੜ ਵੀ ਇਹਨਾਂ ਜਥਿਆਂ ਨਾਲ਼ ਹੈ।\
\
**ਗਜਾ ਸਿੰਘ:**\
ਬਾਬਾ ਜੀ ਪਿੰਡ ਫ਼ਰਾਲ਼ਾ ਜ਼ਿਲ੍ਹਾ ਜਲੰਧਰ (ਹੁਣ ਸ਼ਹੀਦ ਭਗਤ ਸਿੰਘ ਨਗਰ) ਦੇ ਬੀਬੀ ਜੀ ਭਗਵਾਨ ਕੌਰ ਨਾਲ਼ ਵਿਆਹੇ ਹੋਏ ਸਨ। ਬੀਬੀ ਭਗਵਾਨ ਕੌਰ ਦਾ ਤਕੜਾ ਜੁੱਸਾ, ਲੰਬਾ ਕੱਦ ਅਤੇ ਠੰਡਾ ਸੁਭਾਅ ਸੀ। ਉਹਨਾਂ ਦਾ ਫ਼ਰਜੰਦ ਰਣਜੀਤ ਸਿੰਘ ਅਜੇ ਬਹੁਤ ਛੋਟੀ ਉਮਰ ਵਿੱਚ ਹੀ ਸੀ ਜਦੋਂ ਬਾਬਾ ਜੀ ਇਸ ਫ਼ਾਨੀ ਸੰਸਾਰ ਵਿੱਚੋਂ ਰੁਖ਼ਸਤ ਹੋ ਗਏ। ਰਣਜੀਤ ਸਿੰਘ ਦੀ ਪਰਵਰਿਸ਼ ਗਜਾ ਸਿੰਘ ਦੇ ਭਰਾ ਸਰਦਾਰ ਸ਼ੇਰ ਸਿੰਘ ਵੱਲੋਂ ਕੀਤੀ ਗਈ। ਬਾਬਾ ਜੀ ਸ਼ੇਰ ਸਿੰਘ ਜੀ ਦੀ ਆਪਣੀ ਵੀ ਇੱਕ ਇੱਕਲੌਤੀ ਧੀ ਜੁਗਿੰਦਰ ਕੌਰ ਸੀ। ਸ਼ੇਰ ਸਿੰਘ ਦਾ ਘਰ ਸਾਡੇ ਘਰ ਦੇ ਉੱਤਰ ਦਿਸ਼ਾ ਵਿੱਚ ਸੀ। ਇਹਦਾ ਮੁੱਖ ਦਰਵਾਜ਼ਾ ਚੜ੍ਹਦੇ ਪਾਸੇ ਖੂਹੀ ਵੱਲ ਨੂੰ ਸੀ। ਦੋਹਾਂ ਘਰਾਂ ਵਿਚਾਲ਼ੇ ਇੱਕ ਰਾਹ ਹੈ ਜਿਹਨੂੰ ਕਿ ਪਿੰਡ ਦੀ ਬੋਲੀ ਵਿੱਚ 'ਗਲ਼ੀ' ਕਿਹਾ ਜਾਂਦਾ ਹੈ।\
\
ਮੇਰੀ ਦਾਦੀ ਈਸ਼ਰ ਕੌਰ ਆਪਣੇ ਕੋਠੇ ਚੜ੍ਹ ਕੇ ਬੀਬੀ ਭਗਵਾਨ ਕੌਰ ਅਤੇ ਬੀਬੀ ਬੰਤੋ ਪਤਨੀ ਸਰਦਾਰ ਮੇਵਾ ਸਿੰਘ ਨਾਲ਼ ਗੱਲਾਂ ਕਰਿਆ ਕਰਦੇ ਸਨ।\
ਬੀਬੀ ਬਸੰਤ ਕੌਰ ਪਤਨੀ ਬਾਬਾ ਜੀ ਸ਼ੇਰ ਸਿੰਘ ਅਤੇ ਬੀਬੀ ਬੰਤੋ ਪਤਨੀ ਬਾਬਾ ਜੀ ਮੇਵਾ ਸਿੰਘ, ਇਹਨਾਂ ਦੋਵਾਂ ਦਾ ਪੇਕਾ ਪਿੰਡ ਜਮਸ਼ੇਰ ਜ਼ਿਲ੍ਹਾ ਜਲੰਧਰ ਸੀ।\
\
**ਦਾਤਣ:** \
ਇਹ ਦੰਦਾਂ ਦੀ ਸਫ਼ਾਈ ਲਈ ਵਰਤੀ ਜਾਂਦੀ ਸੀ। ਇਹ ਕਿੱਕਰ, ਫ਼ਲਾਹ/ਫ਼ਲਾਹੀ ਦੀ ਹੁੰਦੀ ਸੀ। ਆਮ ਤੌਰ ਤੇ ਜਦੋਂ ਦੰਦਾਂ ਵਿੱਚ ਕੁੱਝ ਫ਼ਸ ਜਾਵੇ ਜਾਂ ਹੋਰ ਕੋਈ ਵਜ੍ਹਾ ਕਾਰਨ ਹੀ ਕਰਦੇ ਸੀ ਵਰਨਾ ਇਹਦੀ ਵਰਤੋਂ ਬਹੁਤ ਘੱਟ ਹੁੰਦੀ ਸੀ। ਗੰਨਾ ਚੂਪ ਕੇ ਵੀ ਦੰਦਾਂ ਦੀ ਸਫ਼ਾਈ ਕਰ ਲਈ ਜਾਂਦੀ ਸੀ। ਪਿੰਡ ਦੇ ਫ਼ੌਜੀ ਜਾਂ ਪੜ੍ਹੇ ਲਿਖ਼ੇ ਲੋਕ ਹੀ ਰੋਜ਼ਾਨਾ ਇਹਦੀ ਵਰਤੋਂ ਕਰਦੇ ਸੀ।\
\
**ਸੈਂਸੀ:**\
ਸਾਡੇ ਬੁਜ਼ੁਰਗ ਆਪਣੇ ਪਿਛਲੇ ਪਿੰਡ ਬੰਡਾਲ਼ੇ ਤੋਂ ਕੁੱਝ ਕੁ ਟੱਬਰ ਸੈਂਸੀਆਂ (ਇੱਕ ਖ਼ਾਸ ਤਰ੍ਹਾਂ ਦੇ ਹੀ ਕੰਮ ਕਰਨ ਵਾਲ਼ਾ ਤਬਕਾ) ਦੇ ਵੀ ਲੈ ਆਏ ਸਨ। ਉਹ ਟੱਬਰਾਂ ਦੀ ਪੀੜ੍ਹੀ ਦਰ ਪੀੜ੍ਹੀ ਜਾਣਕਾਰੀ ਰੱਖਦੇ ਅਤੇ ਦਸਦੇ ਸਨ। ਉਹਨਾਂ ਦੇ ਦੱਸਣ ਦਾ ਇੱਕ ਖ਼ਾਸ ਢੰਗ ਹੁੰਦਾ ਸੀ ਜੋ ਕਿ ਹਰ ਕੋਈ ਨਹੀਂ ਕਰ ਸਕਦਾ ਸੀ, ਉਹਨੂੰ 'ਕਲਿਆਣ' ਕਹਿੰਦੇ ਸਨ। ਪਿੰਡ ਜਲਭੈ ਵਿੱਚ ਸਾਡੇ ਟੱਬਰ ਦੀ ਕਲਿਆਣ ਪਿੰਡ 'ਕੋਟਲੀ ਅਰਾਈਆਂ' ਦਾ ਬਹਾਦਰ ਵਲਦ ਡੋਗਰ ਨਾਂ ਦਾ ਸੈਂਸੀ ਕਰਦਾ ਹੁੰਦਾ ਸੀ। ਉਹਦੇ ਨਾਲ਼ ਦਾ ਇੱਕ ਹੋਰ ਜਿਹਦਾ ਨਾਂ 'ਸੂਬਾ' ਸੀ ਉਹ ਸਾਰੋਬਾਧ ਪਿੰਡ ਵੱਸਿਆ ਹੋਇਆ ਸੀ, ਉਹਦਾ ਬਾਪ 'ਕਾਢਾ' ਵੀ ਇਹ 'ਕਲਿਆਣ' ਕਰਦਾ ਹੁੰਦਾ ਸੀ। ਕਾਢਾ ਇਹਦੇ ਵਿੱਚ ਬਹੁਤ ਮਾਹਰ ਸੀ।\
\
**ਸਰਦਾਰ ਕਰਤਾਰ ਸਿੰਘ ਵਲਦ ਇੰਦਰ ਸਿੰਘ ਵਲਦ ਜੁਆਲਾ ਸਿੰਘ:**\
ਕਰਤਾਰ ਸਿੰਘ ਸਾਡੀ ਵਾਹੀਯੋਗ ਜ਼ਮੀਨ ਤੇ ਖੇਤੀ ਕਰਦੇ ਸਨ। ਜਦੋਂ ਮੇਰੇ ਬਜ਼ੁਰਗ ਸਰਦਾਰ ਸੁਜਾਨ ਸਿੰਘ ਨੇ ਨੌਕਰੀ ਤੋਂ ਫ਼ਾਰਗ ਹੋ ਕੇ ਸੰਨ ਉੱਨੀ ਸੌ ਸੰਤਾਲ਼ੀ ਵਿੱਚ ਪਿੰਡ ਆ ਗਏ ਅਤੇ ਆਪਣੀ ਘਰ ਦੀ ਖੇਤੀ ਸੰਭਾਲ਼ ਲਈ ਤਾਂ ਥੋੜ੍ਹੇ ਜਿਹੇ ਵਕਫ਼ੇ ਬਾਅਦ ਕਰਤਾਰ ਸਿੰਘ ਹੁਰੀਂ ਉੱਤਰ ਪਰਦੇਸ਼ ਸੂਬੇ ਵਿੱਚ ਜਾ ਕੇ ਖੇਤੀ ਸ਼ੁਰੂ ਕਰ ਲਈ। ਉਹਨਾਂ ਦਾ ਛੋਟਾ ਫ਼ਰਜੰਦ ਅਮਰ ਸਿੰਘ ਅਤੇ ਧੀ ਮੀਤੋ ਵੀ ਉਹਨਾਂ ਨਾਲ਼ ਗਏ। ਬੀਬੀ ਮੀਤੋ ਦਾ ਉੱਥੇ ਹੀ ਵਿਆਹ ਕੀਤਾ। ਉਹ ਟੱਬਰ ਵੀ ਅਮਰਤਸਰ ਜ਼ਿਲ੍ਹੇ ਵਿੱਚੋਂ ਹੀ ਗਿਆ ਹੋਇਆ ਸੀ। ਬੀਬੀ ਮੀਤੋ ਪੰਜਾਬ ਪਿੰਡ ਆਈ ਹੋਈ ਦੀ ਛੋਟੀ ਉਮਰ ਵਿੱਚ ਹੀ ਮੌਤ ਹੋ ਗਈ। ਬਾਬਾ ਜੀ ਦੀਆਂ ਵੱਡੀਆਂ ਧੀਆਂ ਸਵਰਨ ਅਤੇ ਪਰਗਾਸੀ ਨੌਸ਼ਹਿਰੇ ਵਿਆਹੀਆਂ ਹੋਈਆਂ ਸਨ।\
\
**ਉੱਨੀ ਸੌ ਸੰਤਾਲ਼ੀ ਵਿੱਚ ਮੁਲਕ ਦੀ ਵੰਡ:**\
ਉੱਨੀ ਸੌ ਸੰਤਾਲ਼ੀ ਵਿੱਚ ਜਦੋਂ ਪਾਕਿਸਤਾਨ ਬਣਿਆ ਤਾਂ ਬਹੁਤੇ ਮੁਲਸਮਾਨਾਂ ਨਾਲ਼ ਪਾਕਿਸਤਾਨ ਜਾਣ ਵਾਲ਼ਿਆਂ ਵਿੱਚ ਪਿੰਡ ਜਲਭੈ ਦੇ ਵੀ ਸਨ। ਉਹਨਾਂ ਨੂੰ ਪਹਿਲਾਂ ਚੂਹੜਵਾਲ਼ੀ ਪਿੰਡ ਦੇ ਕੈਂਪ ਵਿੱਚ ਅਟਕਣਾਂ ਪੈਂਦਾ ਸੀ। ਉਹਦੇ ਤੋਂ ਬਾਅਦ ਸਰਕਾਰੀ ਸੁਰੱਖਿਆ ਨਾਲ਼ ਉਹ ਸਰਹੱਦ ਤੱਕ ਪਹੁੰਚਾਏ ਜਾਂਦੇ ਸਨ। ਜਲਭੈ ਦੇ ਮੁਸਲਮਾਨ ਪਾਕਿਸਤਾਨ ਪਹੁੰਚ ਕੇ ਤਕਰੀਬਨ ਤਿੰਨ ਕੁ ਥਾਵਾਂ ਤੇ ਵੱਸੇ। ਕੁਝ ਕੁ ਟੱਬਰ 'ਸਾਦਕਾਬਾਦ' ਅਤੇ ਦੋ ਕੁ ਮੁੰਡਿਆਂ ਦੀਆਂ ਚਿੱਠੀਆਂ ਸਾਨੂੰ ਪੰਜਾਬ ਦੇ ਜ਼ਿਲ੍ਹਾ ਬਹਾਵਲਪੁਰ ਤੋਂ ਆਉਂਦੀਆਂ ਸਨ। \
ਮੇਰੇ ਚਾਚਾ ਜੀ ਸਰਦਾਰ ਪਰੀਤਮ ਸਿੰਘ ਸੰਨ ਉੱਨੀ ਸੌ ਪੈਂਹਟ ਵਿੱਚ ਗਰਮੀ ਦੇ ਮੌਸਮ ਵਿੱਚ ਇੰਗਲੈਂਡ ਤੋਂ ਸੜਕੀ ਰਾਹੇ ਪਿੰਡ ਜਲਭੈ ਗਏ ਸਨ। ਉਹ ਜਾਂਦੇ ਹੋਏ ਰਾਹ ਵਿੱਚ ਪਾਕਿਸਤਾਨ ਵੱਸੇ ਉਹਨਾਂ ਕੁਝ ਕੁ ਟੱਬਰਾਂ ਨੂੰ ਵੀ ਮਿਲ਼ੇ ਜੋ ਪਿੰਡ ਜਲਭੈ ਤੋਂ ਉਠ ਕੇ ਗਏ ਹੋਏ ਸਨ। ਉਹ ਡੇਢ ਕੁ ਸਾਲ ਪਿੰਡ ਰਹਿ ਕੇ ਮੁੜ ਇੰਗਲੈਂਡ ਆ ਗਏ।