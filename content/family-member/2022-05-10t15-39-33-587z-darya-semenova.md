---
createdAt: 2022-12-10T20:18:23.694Z
name: Sohan Singh Hundal
birthdate: 1881-01-01
image: /images/guru-character-vector.jpg
nickname: sohansiungh
starred: true
---
ਮਾਰਚ 10/2021

 ਸੋਹਣ ਸਿੰਘ ਵਲਦ ਸੁੰਦਰ ਸਿੰਘ

ਮੋਹਕਮ ਸਿੰਘ ਦਾ ਪੁੱਤਰ ਅਤੇ ਸੋਹਣ ਸਿੰਘ ਦਾ ਪੋਤਰਾ, ਮੈਂ ਗੁਰਮੀਤ ਸਿੰਘ ਹੁੰਦਲ ਇਸ ਵਕਤ ਕੈਨੇਡਾ ਦੇ ਸੂਬੇ ਬ੍ਰਿਟਿਸ਼ ਕੋਲੰਬੀਆ ਦੇ ਸ਼ਹਿਰ ਨਿਊਵੈਸਟ ਮਿਨਿਸਟਰ ਵਿੱਚ ਰਹਿ ਰਿਹਾ ਹਾਂ। ਇਸ ਤੋਂ ਅਗਾਹਾਂ ਜੋ ਵੀ ਲਿਖਿਆ ਹੈ ਉਸ ਨੂੰ ਮੇਰੇ ਨਾਲ ਜੋੜ ਕੇ ਪੜ੍ਹਿਆ ਜਾਵੇ ਤਾਂ ਕਿ ਹਰ ਇੱਕ ਰਿਸ਼ਤਾ ਆਸਾਨੀ ਨਾਲ ਸਮਝ ਆ ਸਕੇ। ਆਪਣੀ ਪਰਿਵਾਰਿਕ ਕਹਾਣੀ ਦੀ ਸ਼ੁਰੂਆਤ ਮੈਂ ਆਪਣੇ ਬਾਬਾ ਸੋਹਣ ਸਿੰਘ ਤੋਂ ਕਰ ਰਿਹਾ ਹਾਂ।

ਬਾਬਾ ਜੀ ਹੋਣੀ ਪੰਜ ਭੈਣ-ਭਰਾ ਸਨ। ਜੀਵਨ ਸਿੰਘ ਅਤੇ ਤਾਰਾ ਸਿੰਘ ਬਾਬਾ ਜੀ ਦੇ ਵੱਡੇ ਭਰਾ ਸਨ ਅਤੇ ਆਸੋ ਕੌਰ ਤੇ ਬਿੱਸੋ ਕੌਰ ਦੋ ਭੈਣਾਂ ਸਨ। 

**ਭੈਣਾਂ**: ਬੀਬੀ ਆਸੋ ਕੌਰ ਅਤੇ ਬੀਬੀ ਬਿਸੋ ਕੌਰ:

ਬਾਬਾ ਜੀ ਦੀਆਂ ਦੋਵੇਂ ਭੈਣਾਂ, ਆਸੋ ਕੌਰ, ਦੇਵਾ ਸਿੰਘ ਨਾਲ ਅਤੇ ਬਿੱਸੋ ਕੌਰ, ਜਗਤ ਸਿੰਘ ਨਾਲ ਇੱਕੋ ਘਰ ਵਿਆਹੀਆਂ ਹੋਈਆਂ ਸਨ। ਉਨ੍ਹਾਂ ਦਾ ਸਹੁਰਾ ਪਿੰਡ ਕੋਟਦਾਤਾ ਸੀ ਜਿਹੜਾ ਕਿ ਅਮ੍ਰਿੰਤਸਰ ਜ਼ਿਲ੍ਹੇ ਚ ਪੈਂਦਾ ਹੈ। ਦੋਹਾਂ ਦਾ ਜਿੱਥੇ ਭੈਣਾਂ ਦਾ ਰਿਸ਼ਤਾ ਸੀ ਉੱਥੇ ਹੀ ਉਹ ਇੱਕ ਦੂਜੇ ਦੀ ਦਰਾਣੀ-ਜਠਾਣੀ ਵੀ ਲੱਗਦੀਆਂ ਸਨ। ਬੀਬੀ ਆਸੋ ਦਾ ਇੱਕ ਪੁੱਤਰ ਸੀ ਜਿਸ ਦਾ ਨਾਮ ਵਰਿਆਮ ਸਿੰਘ ਸੀ। ਅੱਗੋਂ ਵਰਿਆਮ ਸਿੰਘ ਦਾ ਪੁੱਤਰ ਦਰਸ਼ਨ ਸਿੰਘ ਹੋਇਆ ਜਿਸ ਦਾ ਕੁਝ ਪਰਿਵਾਰ ਅੱਜਕੱਲ੍ਹ ਕੈਨੇਡਾ ਵਿਚ ਰਹਿ ਰਿਹਾ ਅਤੇ ਬਾਕੀ ਦਾ ਉਸ ਦੇ ਪਿੰਡ ਕੋਟਦਾਤਾ ਵਿਚ। 

ਦੂਜੀ ਭੈਣ ਬੀਬੀ ਬਿਸੋ ਦੇ ਦੋ ਲੜਕੇ ਹਜ਼ਾਰਾ ਸਿੰਘ ਅਤੇ ਫੌਜਾ ਸਿੰਘ ਸਨ। ਜਿਹਨਾਂ ਦੇ ਪਰਿਵਾਰ ਹੁਣ ਸਿੰਘਾਪੁਰ ਮਲੇਸ਼ੀਆ ਵਿੱਚ ਰਹਿ ਰਹੇ ਹਨ। 

ਬੀਬੀ ਆਸੋ ਦੇ ਦਿਉਰ ਅਤੇ ਬੀਬੀ ਬਿਸੋ ਦੇ ਜੇਠ ਸੇਵਾ ਸਿੰਘ ਦੇ ਤਿੰਨ ਬੇਟੇ ਕਰਤਾਰ ਸਿੰਘ, ਸ਼ੀਆ ਸਿੰਘ, ਮੱਖਣ ਸਿੰਘ ਸਨ।

ਕਰਤਾਰ ਸਿੰਘ ਦਾ ਵਿਆਹ ਬਾਬਾ ਸੋਹਣ ਸਿੰਘ ਦੇ ਵੱਡੇ ਭਰਾ ਜੀਵਨ ਸਿੰਘ ਦੀ ਬੇਟੀ ਭਾਨ ਕੌਰ ਨਾਲ਼ ਹੋਇਆ ਸੀ। ਉਨ੍ਹਾਂ ਦੇ ਤਿੰਨ ਬੇਟੇ ਉਮਰਾਓ ਸਿੰਘ, ਦਿਆਲ ਸਿੰਘ, ਅਜੀਤ ਸਿੰਘ ਅਤੇ ਇੱਕ ਧੀ ਭਜਨ ਕੌਰ ਪੈਦਾ ਹੋਏ। ਇਸ ਪਰਿਵਾਰ ਦੇ ਵੀ ਕੁਝ ਲੋਕ ਅੱਜਕੱਲ੍ਹ ਕੈਨੇਡਾ ਵਿਚ ਰਹਿ ਰਹੇ ਹਨ ਅਤੇ ਬਾਕੀ ਕੋਟਦਾਤੇ ਵਿਚ।

ਸ਼ੀਆ ਸਿੰਘ ਜੀ ਦੇ ਪਰਵਾਰ ਬਾਰੇ ਕੋਈ ਜਾਣਕਾਰੀ ਨਹੀਂ ਮਿਲਦੀ। 

ਮੱਖਣ ਸਿੰਘ ਦਾ ਵਿਆਹ ਬਾਬਾ ਜੀ ਸੋਹਣ ਸਿੰਘ ਦੀ ਧੀ ਬਚਨ ਕੌਰ ਨਾਲ਼ ਹੋਇਆ। ਇਹਨਾਂ ਦੇ ਤਿੰਨ ਬੇਟੇ ਅਮਰੀਕ ਸਿੰਘ, ਸੁੱਖਾ ਸਿੰਘ, ਗੁਰਚਰਨ ਸਿੰਘ ਅਤੇ ਇੱਕ ਧੀ ਸਵਰਨ ਕੌਰ ਪੈਦਾ ਹੋਏ। ਇਹ ਸਾਰਾ ਪਰਿਵਾਰ ਹੁਣ ਕੈਨੇਡਾ ਵਿੱਚ ਰਹਿ ਰਿਹਾ ਹੈ।  

**ਬਾਬਾ ਜੀ ਸੋਹਣ ਸਿੰਘ ਦਾ ਵੱਡਾ ਭਰਾ ਜੀਵਨ ਸਿੰਘ:** 

ਜੀਵਨ ਸਿੰਘ ਦਾ ਵਿਆਹ ਪਿੰਡ ਰੁੜਕਾ ਕਲਾਂ ਜ਼ਿਲ੍ਹਾ ਜਲੰਧਰ ਬੀਬੀ ਉੱਤਮ ਕੌਰ ਨਾਲ਼ ਸੰਧੂ ਪਰਿਵਾਰ ਵਿੱਚ ਹੋਇਆ। ਆਪ ਦੇ ਘਰ ਦੋ ਧੀਆਂ ਭਾਨ ਕੌਰ, ਨਸੀਬ ਕੌਰ ਅਤੇ ਦੋ ਪੁੱਤਰਾਂ ਵਰਿਆਮ ਸਿੰਘ ਅਤੇ ਉਜਾਗਰ ਸਿੰਘ ਨੇ ਜਨਮ ਲਿਆ। 

ਬੀਬੀ ਨਸੀਬ ਕੌਰ ਦਾ ਵਿਆਹ ਪਿੰਡ ਨਦੋਹਰ ਜ਼ਿਲ੍ਹਾ ਅਮ੍ਰਿੰਤਸਰ, ਸੰਧੂ ਪਰਿਵਾਰ ਵਿੱਚ ਹੋਇਆ। ਬੀਬੀ ਜੀ ਦਾ ਬੇਟਾ ਜਗੀਰ ਸਿੰਘ ਪਰਿਵਾਰ ਸਮੇਤ ਅੱਜ ਕੈਨੇਡਾ ਵਿੱਚ ਰਹਿ ਰਿਹਾ ਹੈ। 

**ਬਾਬਾ ਜੀ ਸੋਹਣ ਸਿੰਘ ਦਾ ਦੂਜਾ ਭਰਾ ਤਾਰਾ ਸਿੰਘ**: 

ਤਾਰਾ ਸਿੰਘ ਦਾ ਵਿਆਹ ਪਰਤਾਪ ਕੌਰ ਨਾਲ਼ ਪਿੰਡ ਰੁੜਕਾ ਕਲਾਂ ਜ਼ਿਲ੍ਹਾ ਜਲੰਧਰ ਵਿਖੇ ਹੋਇਆ। ਆਪ ਦੇ ਕੋਈ ਔਲਾਦ ਨਹੀਂ ਸੀ। 

**ਬਾਬਾ ਜੀ ਸੋਹਣ ਸਿੰਘ:** 

ਬਾਬਾ ਜੀ ਦਾ ਜਨਮ ਅਠਾਰਾਂ ਸੌ ਅਕਿਆਸੀ ਵਿੱਚ ਹੋਇਆ। ਆਪ ਦੀ ਸਕੂਲੀ ਪੜ੍ਹਾਈ ਬਾਬਤ ਕੋਈ ਜਾਣਕਾਰੀ ਨਹੀਂ ਮਿਲਦੀ। ਉੱਨੀ ਸੌ ਚੁਰੰਜਾ ਵਿੱਚ ਆਪ ਜੀ ਚੀਨ ਤੋਂ ਵਾਪਸ ਪਿੰਡ ਜਲਭੈ, ਪੰਜਾਬ ਆਏ। ਆਪ ਜੀ ਦੀ ਇੱਕ ਨਿੱਜੀ ਡਾਇਰੀ ਤੋਂ ਇਹ ਪਤਾ ਲੱਗਦਾ ਹੈ ਕਿ ਆਪ ਜੀ ਪੰਜਾਬੀ ਅਤੇ ਚੀਨੀ ਭਾਸ਼ਾ ਪੜ੍ਹਨੀ-ਲਿਖਣੀ ਜਾਣਦੇ ਸਨ। 

**ਬਾਬਾ ਜੀ ਦਾ ਵਿਆਹ:** 

ਸੰਨ ਉੱਨੀ ਸੌ ਅੱਠ ਜਾਂ ਉੱਨੀ ਸੌ ਨੌਂ ਵਿੱਚ ਬਾਬਾ ਜੀ ਦਾ ਵਿਆਹ ਹਰਨਾਮ ਕੌਰ ਨਾਲ਼ ਪਿੰਡ ਮਾਹਲਪੁਰ ਜ਼ਿਲ੍ਹਾ ਹੁਸ਼ਿਆਰਪੁਰ, ਬੈਂਸ ਪਰਿਵਾਰ ਵਿੱਚ ਹੋਇਆ। ਸੰਨ ਉੱਨੀ ਸੌ ਬਾਰਾਂ ਵਿੱਚ ਆਪ ਦੇ ਘਰ, ਧੀ ਨੇ ਜਨਮ ਲਿਆ ਜਿਹਦਾ ਨਾਂ ਬਚਨ ਕੌਰ ਰੱਖਿਆ। ਆਪ ਦੇ ਇੱਕ ਪੁੱਤਰ ਦਾ ਜਨਮ ਹੋਇਆ ਜਿਹਦਾ ਨਾਂ ਮੋਹਕਮ ਸਿੰਘ ਰੱਖਿਆ। 

**ਬਾਬਾ ਜੀ ਦਾ ਵਿਦੇਸ਼ (ਚੀਨ) ਜਾਣਾ:** 

ਵੀਹਵੀਂ ਸਦੀ ਦੇ ਸ਼ੁਰੂ ਵਿੱਚ ਪੰਜਾਬੀਆਂ ਦਾ ਭਾਰਤ ਵਿੱਚੋਂ ਦੂਜੇ ਮੁਲਕਾਂ ਵਿੱਚ ਜਾਣ ਦਾ ਰੁਝਾਨ ਸ਼ੁਰੂ ਹੋ ਗਿਆ ਸੀ। ਸੰਨ ਉੱਨੀ ਸੌ ਛੇ ਵਿੱਚ ਬਾਬਾ ਜੀ ਦੀ ਭੈਣ ਆਸੋ ਦਾ ਦਿਉਰ ਸੇਵਾ ਸਿੰਘ, ਬਾਬਾ ਜੀ ਦਾ ਵੱਡਾ ਭਰਾ ਤਾਰਾ ਸਿੰਘ ਸਿੰਘਾਪੁਰ ਮਲੇਸ਼ੀਆ ਪਹੁੰਚੇ। ਛੇਤੀ ਹੀ ਸੇਵਾ ਸਿੰਘ ਉੱਥੋਂ ਅਗਾਂਹ ਕੈਨੇਡਾ ਪਹੁੰਚ ਗਏ। ਸੰਨ ਉੱਨੀ ਸੌ ਬਾਰਾਂ ਜਾਂ ਤੇਰਾਂ ਵਿੱਚ ਬਾਬਾ ਜੀ ਦੀ ਭੈਣ ਬਿਸੋ ਦਾ ਪਤੀ ਜਗਤ ਸਿੰਘ, ਭਤੀਜਾ ਸ਼ੀਆ ਸਿੰਘ, ਅਤੇ ਖ਼ੁਦ ਬਾਬਾ ਸੋਹਣ ਸਿੰਘ, ਸਿੰਘਾਪੁਰ, ਮਲੇਸ਼ੀਆ ਪਹੁੰਚੇ। ਉਨ੍ਹਾਂ ਹੀ ਸਾਲਾਂ ਵਿੱਚ ਵਿਸ਼ਵ ਯੁੱਧ ਦੇ ਆਸਾਰ ਬਣਨੇ ਸ਼ੁਰੂ ਹੋ ਗਏ ਅਤੇ ਜੰਗ ਦੀਆਂ ਤਿਆਰੀਆਂ ਹੋ ਗਈਆਂ। ਉਦੋਂ ਬਾਬਾ ਜੀ ਦਾ ਭਰਾ ਤਾਰਾ ਸਿੰਘ ਸਿੰਘਾਪੁਰ ਵਿੱਚ ਬ੍ਰਿਟਿਸ਼ ਫੌਜ ਵਿੱਚ ਭਰਤੀ ਹੋਏ ਸਨ। ਉਨ੍ਹਾਂ ਸਮਿਆਂ ਵਿਚ ਸਫ਼ਰ ਸਮੁੰਦਰੀ ਜਹਾਜ਼ਾਂ ਰਾਹੀ ਕੀਤਾ ਜਾਂਦਾ ਸੀ। ਬਾਬਾ ਜੀ ਨੇ ਸਿੰਘਾਪੁਰ ਪੁਰ ਤੋਂ ਕੈਨੇਡਾ ਜਾਣ ਦੀ ਵਿਉਂਤ ਲਾਈ। ਇਸੇ ਸਿਲਸਿਲੇ ਵਿਚ ਉਹ ਸਿੰਘਾਪੁਰ ਤੋਂ ਚੀਨ ਦੀ ਬੰਦਰਗਾਹ ਕੈਂਟਨ ਤੋਂ ਹੁੰਦੇ ਹੋਏ ਸ਼ਹਿਰ ਸ਼ੰਘਾਈ ਪਹੁੰਚੇ। (ਸਮੁੰਦਰੀ) ਜਹਾਜ਼ ਵਿੱਚ ਸਵਾਰ ਹੋਣ ਤੋਂ ਪਹਿਲਾਂ ਡਾਕਟਰੀ ਮੁਆਇਨੇ ਦੌਰਾਨ ਬਾਬਾ ਜੀ ਦੀਆਂ ਅੱਖਾਂ ਵਿੱਚ ਨੁਕਸ (ਕੁੱਕਰੇ) ਹੋਣ ਕਾਰਨ ਜਹਾਜ਼ ਵਿੱਚ ਸਵਾਰ ਨਾ ਹੋਣ ਦਿੱਤਾ ਗਿਆ ਅਤੇ ਉਨ੍ਹਾਂ ਦੀ ਕੈਨੇਡਾ ਜਾਣ ਦੀ ਕੋਸ਼ਿਸ਼ ਸਿਰੇ ਨਾ ਚੜ੍ਹ ਸਕੀ। ਬਾਬਾ ਜੀ ਚੀਨ ਵਿੱਚ ਰਹਿੰਦਿਆਂ ਬ੍ਰਿਟਿਸ਼ ਪੁਲੀਸ ਵਿੱਚ ਭਰਤੀ ਹੋ ਗਏ। ਕਾਮਾਗਾਟਾ ਮਾਰੂ ਨਾਂ ਦਾ ਜੋ ਜਹਾਜ਼, ਜ਼ਿਲ੍ਹਾ ਅਮ੍ਰਿੰਤਸਰ ਦੇ ਪਿੰਡ ਸਰਿਆਲੀ ਦੇ ਬਾਬਾ ਗੁਰਦਿੱਤ ਸਿੰਘ ਸੰਧੂ ਨੇ ਲੈ ਕੇ ਕੈਨੇਡਾ ਵੱਲ ਕੂਚ ਕੀਤਾ ਸੀ, ਉਸ ਜਹਾਜ਼ ਵਿਚਲਾ ਇੱਕ ਸਵਾਰ, ਸੇਵਾ ਸਿੰਘ ਦਾ ਪੁੱਤਰ ਸ਼ੀਆ ਸਿੰਘ ਵੀ ਸੀ।

ਸੰਨ ਉੱਨੀ ਸੋ ਚੌਦਾਂ ਵਿੱਚ ਵਿਸ਼ਵ ਜੰਗ ਸ਼ੁਰੂ ਹੋ ਗਈ ਜਿਸ ਕਰਕੇ ਜਹਾਜ਼ਾਂ ਦੀ ਆਵਾਜਾਈ ਬਹੁਤ ਘਟ ਗਈ। ਇਹ ਜੰਗ ਸੰਨ ਉੱਨੀ ਸੌ ਅਠਾਰਾਂ ਵਿੱਚ ਖ਼ਤਮ ਹੋਈ। ਉਦੋਂ ਬਾਬਾ ਸੋਹਣ ਸਿੰਘ ਨੂੰ ਆਪਣੇ ਵੱਡੇ ਭਰਾ ਜੀਵਨ ਸਿੰਘ ਦੀ ਮੌਤ ਦੀ ਖ਼ਬਰ ਮਿਲ਼ੀ। ਓਧਰ ਦੂਜਾ ਭਰਾ ਤਾਰਾ ਸਿੰਘ ਜੋ ਸਿੰਘਾਪੁਰ ਫ਼ੌਜ ਵਿੱਚ ਸੀ, ਦੇ ਵਿਸ਼ਵ ਜੰਗ ਵਿੱਚ ਸ਼ਹੀਦ ਹੋਣ ਦੀ ਖ਼ਬਰ ਵੀ ਪਹੁੰਚ ਗਈ। ਸੰਨ ੳੱਨੀ ਸੌ ਅਠਾਰਾਂ ਵਿੱਚ ਤਾਰਾ ਸਿੰਘ ਜੀ ਬਾਰੇ ਸਰਕਾਰ ਤੋਂ ਸਾਰਾ ਪਤਾ ਲੈ ਕੇ ਬਾਬਾ ਸੋਹਣ ਸਿੰਘ ਜੀ ਵਾਪਸ ਆਪਣੇ ਘਰ ਪਿੰਡ ਜਲਭੈ ਪਹੁੰਚ ਗਏ।

ਪਿੰਡ ਪਹੁੰਚ ਕੇ ਮਨ ਹੋਰ ਵੀ ਦੁਖੀ ਹੋਇਆ ਜਦੋਂ ਪਤਾ ਲੱਗਾ ਕਿ ਵੱਡੇ ਭਰਾ ਜੀਵਨ ਸਿੰਘ ਦੇ ਪੁੱਤ ਵਰਿਆਮ ਸਿੰਘ ਦੀ ਵੀ ਮੌਤ ਹੋ ਚੁੱਕੀ ਹੈ ਅਤੇ ਉਦੋਂ ਛੋਟੇ ਪੁੱਤ ਉਜਾਗਰ ਸਿੰਘ ਦੀ ਉਮਰ ਅਜੇ ਸਿਰਫ਼ ਦਸ ਕੁ ਸਾਲ ਦੀ ਹੀ ਸੀ। ਪਰਿਵਾਰ ਦੇ ਤਿੰਨ ਜੀਆਂ ਦਾ ਥੋੜ੍ਹੇ ਜਿਹੇ ਵਕਫ਼ੇ ਵਿੱਚ ਹੀ ਵਿੱਛੜ ਜਾਣ ਕਾਰਨ ਬਾਬਾ ਜੀ ਦਾ ਮਨ ਬਹੁਤ ਦੁਖੀ ਸੀ ਪਰ ਹੌਸਲੇ ਨਾਲ਼ ਘਰ ਦੀ ਜ਼ਿੰਮੇਵਾਰੀ ਸੰਭਾਲੀ। ਸੰਨ ਉੱਨੀ ਸੌ ਉੱਨੀ ਵਿੱਚ ਮੇਰੇ ਪਿਤਾ ਜੀ ਮੋਹਕਮ ਸਿੰਘ ਦਾ ਜਨਮ ਹੋਇਆ ਅਤੇ ਘਰ ਵਿੱਚ ਖ਼ੁਸ਼ੀ ਅਤੇ ਰੌਣਕ ਦੇ ਮਾਹੌਲ ਦੀ ਵਾਪਸੀ ਹੋਈ। ਸੰਨ ਉੱਨੀ ਸੌ ਇੱਕੀ ਜਾਂ ਬਾਈ ਵਿੱਚ ਭੂਆ ਭਾਨੋ (ਉਜਾਗਰ ਸਿੰਘ ਦੀ ਭੈਣ) ਦਾ ਵਿਆਹ ਪਿੰਡ ਕੋਟਦਾਤਾ ਦੇ ਕਰਤਾਰ ਸਿੰਘ ਵਲਦ ਸੇਵਾ ਸਿੰਘ ਨਾਲ਼ ਕੀਤਾ। ਆਪਣੀ ਭਤੀਜੀ ਨਸੀਬ ਕੌਰ ਦਾ ਵਿਆਹ ਕੋਟਦਾਤਾ ਦੇ ਲਾਗੇ ਪਿੰਡ ਨਦੋਰ ਜ਼ਿਲ੍ਹਾ ਅੰਮ੍ਰਿਤਸਰ ਵਿੱਚ ਸੰਧੂ ਪਰਿਵਾਰ ਵਿੱਚ ਕੀਤਾ। ਇਸ ਤਰ੍ਹਾਂ ਬਾਬਾ ਜੀ ਬਾਰ੍ਹਾਂ ਕੁ ਸਾਲ ਪਿੰਡ ਹੀ ਰਹੇ। ਜਿਸ ਦੌਰਾਨ ਆਪ ਨੇ ਆਪਣਾ ਘਰ ਪੱਕੀ ਇੱਟ ਦਾ ਬਣਵਾਇਆ। 

ਸੰਨ ਉੱਨੀ ਸੌ ਉਣੱਤੀ ਜਾਂ ਤੀਹ ਵਿੱਚ ਆਪਣੇ ਭਤੀਜੇ ਉਜਾਗਰ ਸਿੰਘ ਦਾ ਵਿਆਹ ਪਿੰਡ ਜਮਸ਼ੇਰ ਜ਼ਿਲ੍ਹਾ ਜਲੰਧਰ ਵਿਖੇ ਕੀਤਾ। ਉਨ੍ਹਾਂ ਦੇ ਘਰ ਇੱਕ ਧੀ ਨੇ ਜਨਮ ਲਿਆ ਪਰ ਜਨਮ ਦੇਣ ਤੋਂ ਬਾਅਦ ਛੇਤੀ ਹੀ ਮਾਂ ਦੀ ਮੌਤ ਹੋ ਗਈ। ਧੀ ਦਾ ਨਾਂ ਸੱਤੋ ਰੱਖਿਆ। 

ਬਾਬਾ ਜੀ ਨੇ ਆਪਣੀ ਧੀ, ਮੇਰੀ ਭੂਆ ਜੀ ਬਚਨੋ (ਬਚਨ ਕੌਰ) ਦਾ ਵਿਆਹ ਪਿੰਡ ਕੋਟਦਾਤਾ ਦੇ ਸੇਵਾ ਸਿੰਘ ਦੇ ਛੋਟੇ ਪੁੱਤ ਮੱਖਣ ਸਿੰਘ ਨਾਲ਼ ਕੀਤਾ। ਉਸ ਤੋਂ ਬਾਅਦ ਸੰਨ ਉੱਨੀ ਸੌ ਉਣੱਤੀ ਤੀਹ ਦੌਰਾਨ ਬਾਬਾ ਜੀ ਵਾਪਸ ਸ਼ੰਘਾਈ ਜਾ ਕੇ ਪੁਲੀਸ ਦੀ ਨੌਕਰੀ ਕਰਨ ਲੱਗ ਪਏ। 

ਬਾਬਾ ਜੀ ਦੇ ਮਗਰੋਂ ਉਨ੍ਹਾਂ ਦਾ ਭਤੀਜਾ ਉਜਾਗਰ ਸਿੰਘ ਘਰ ਦੀ ਪੂਰੀ ਸੰਭਾਲ਼ ਕਰਦਾ ਰਿਹਾ। ਆਪ ਦੀ ਭਰਜਾਈ (ਉਜਾਗਰ ਸਿੰਘ ਦੀ ਮਾਂ) ਆਪਣੀ ਮੌਤ ਤੋਂ ਪਹਿਲਾਂ ਆਪਣੀ ਭਤੀਜੀ ਬਿਸ਼ਨ ਕੌਰ ਦਾ ਰਿਸ਼ਤਾ ਆਪ ਦੇ ਪੁੱਤਰ ਮੋਹਕਮ ਸਿੰਘ ਨੂੰ ਕਰ ਗਈ। 

ਸੰਨ ਉੱਨੀ ਸੌ ਸੈਂਤੀ ਜਾਂ ਅਠੱਤੀ ਦੇ ਦੌਰਾਨ ਆਪ ਛੁੱਟੀ ਲੈ ਕੇ ਫੇਰ ਪਿੰਡ ਆਏ। ਆਪ ਨੇ ਘਰ ਪਰਿਵਾਰ ਦਾ ਜਾਇਜ਼ਾ ਲੈ ਕੇ ਆਪਣੇ ਭਤੀਜੇ ਉਜਾਗਰ ਸਿੰਘ ਦਾ ਦੂਜਾ ਵਿਆਹ ਪਿੰਡ ਪੱਜੋਦਿੱਤਾ ਦੇ ਬਾਜਵਾ ਪਰਿਵਾਰ ਵਿੱਚ ਬੀਬੀ ਮਹਿੰਦਰ ਕੌਰ ਨਾਲ਼ ਕੀਤਾ। ਉਦੋਂ ਆਪ ਦਾ ਬੇਟਾ ਮੋਹਕਮ ਸਿੰਘ ਪੁਲੀਸ ਵਿੱਚ ਨੌਕਰੀ ਕਰ ਰਿਹਾ ਸੀ। ਉਸ ਦਾ ਵੀ ਤਹਿ ਕੀਤਾ ਹੋਇਆ ਵਿਆਹ ਪਿੰਡ ਰੁੜਕਾ ਕਲਾਂ ਦੇ ਸੰਧੂ ਪਰਿਵਾਰ ਵਿੱਚ ਕੀਤਾ। ਸੰਨ ਉਨਤਾਲੀ ਜਾਂ ਚਾਲ਼ੀ ਵਿੱਚ ਬਾਬਾ ਜੀ ਫਿਰ ਸ਼ੰਘਾਈ ਵਾਪਸ ਪਹੁੰਚ ਗਏ। 

ਪਿਤਾ ਜੀ ਮੋਹਕਮ ਸਿੰਘ ਅਤੇ ਮਾਤਾ ਜੀ ਬਿਸ਼ਨ ਕੌਰ ਨੂੰ ਵਾਹਿਗੁਰੂ ਨੇ ਰੱਜ ਕੇ ਵੱਡਾ ਪਰਿਵਾਰ ਦਿੱਤਾ, ਜਿਹਨਾਂ ਵਿੱਚ ਚਾਰ ਲੜਕੇ ਅਤੇ ਚਾਰ ਲੜਕੀਆਂ ਹਨ। ਪਰ ਬਾਬਾ ਜੀ ਨੂੰ ਆਪਣੇ ਪੋਤੇ ਪੋਤੀਆਂ ਵਿੱਚ ਬੈਠਣ ਦਾ ਮੌਕਾ ਨਹੀਂ ਮਿਲ਼ਿਆ। ਆਪਣੇ ਨੌਕਰੀ ਦੇ ਆਖ਼ਰੀ ਦਿਨਾਂ ਵਿੱਚ ਜਮਾਦਾਰ ਦੇ ਅਹੁਦੇ ਤੇ ਕੰਮ ਕਰਦੇ ਸੀ। ਭਾਰਤ ਸੰਨ ਉੱਨੀ ਸੌ ਸੰਤਾਲ਼ੀ ਅਗਸਤ ਮਹੀਨੇ ਬ੍ਰਿਟਿਸ਼ ਰਾਜ ਤੋਂ ਆਜ਼ਾਦ ਹੋ ਗਿਆ। ਉਸ ਤੋਂ ਬਾਅਦ ਬਾਬਾ ਜੀ ਵੀ ਚੀਨ ਤੋਂ ਵਾਪਸ ਪਿੰਡ ਆਉਣ ਦੀ ਤਿਆਰੀ ਵਿੱਚ ਸਨ ਕਿ ਸੰਨ ਉੱਨੀ ਸੌ ਤਰਵੰਜਾ ਵਿੱਚ ਆਪ ਨੂੰ ਸਟਰੋਕ ਹੋ ਗਿਆ। ਜਿਸ ਕਰਕੇ ਆਪ ਦੀ ਸੱਜੀ ਬਾਂਹ ਅਤੇ ਲੱਤ ਚੱਲਣੋਂ ਰਹਿ ਗਈ ਨਾਲ਼ ਹੀ ਦਿਮਾਗ਼ੀ ਸੰਤੁਲਨ ਵੀ ਥੋੜ੍ਹਾ ਖ਼ਰਾਬ ਹੋਣ ਕਰਕੇ ਬਹੁਤੀ ਯਾਦਦਾਸ਼ਤ ਨਹੀਂ ਰਹੀ। ਇਹ ਪਰਿਵਾਰ ਵਾਸਤੇ ਬਹੁਤ ਵੱਡੀ ਸੱਟ ਸੀ। ਸੰਨ ਉੱਨੀ ਸੌ ਚੁਰੰਜਾ ਵਿੱਚ ਮੇਰੇ ਪਿਤਾ ਜੀ ਮੋਹਕਮ ਸਿੰਘ ਨੇ ਪੁਲੀਸ ਦੀ ਨੌਕਰੀ ਤੋਂ ਅਸਤੀਫ਼ਾ ਦੇ ਦਿੱਤਾ ਅਤੇ ਸ਼ੰਘਾਈ ਜਾ ਕੇ ਬਾਬਾ ਜੀ ਨੂੰ ਵਾਪਸ ਪਿੰਡ ਲੈ ਕੇ ਆਏ। ਪਰਿਵਾਰ ਨੇ ਅੱਠ ਸਾਲ ਬਾਬਾ ਜੀ ਦੀ ਸੇਵਾ ਸੰਭਾਲ਼ ਕੀਤੀ। ਸੰਨ ਉੱਨੀ ਸੌ ਬਾਹਠ ਵਿੱਚ ਬਾਬਾ ਜੀ ਅਕਾਲ ਚਲਾਣਾ ਕਰ ਗਏ। 

ਬਾਬਾ ਜੀ ਜੀਵਨ ਦੀ ਘਾਲਣਾ ਦੌਰਾਨ ਪਰਿਵਾਰ ਤੋਂ ਦੂਰ ਇਕੱਲਿਆਂ ਰਹਿ ਕੇ ਵੀ ਸਾਰਿਆਂ ਨਾਲ਼ ਜੁੜੇ ਰਹੇ। ਇਸ ਗੱਲ ਦੀ ਬਹੁਤ ਪਰਸੰਸਾ ਕਰਦਾ ਹਾਂ। ਵਾਹਿਗੁਰੂ ਬਾਬਾ ਜੀ ਨੂੰ ਸਦਾ ਆਪਣੇ ਚਰਨਾਂ ਵਿੱਚ ਨਿਵਾਸ ਬਖ਼ਸ਼ੀ ਰੱਖੇ। 

ਗੁਰਮੀਤ ਸਿੰਘ ਹੁੰਦਲ